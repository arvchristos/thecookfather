---
date: 2020-04-17
draft: false
image: https://i.imgur.com/ffVys3A.jpg
title: "Πατατόσουπα"
type: post
categories:
- "Λαχανικά"
- "Συνταγές"
- "Σούπες"
- "Vegetarian"
- "Ένα σκεύος"
- "Πατάτες"
---

{{< intro >}}
Εντάξει ξέρω πως δεν είναι οι πιο κρύες μέρες του χρόνου αλλά εγώ θέλω να φτιάχνω σούπες συνέχεια γιατί είναι απλά ΑΠΙΘΑΝΕΣ! Σας έχω συνηθίσει σε σούπες με πολλά χορταρικά ή με μανιτάρια και όντως είναι η πρώτη φορά που έφτιαξα μία με βάση τις πατάτες…και χαίρομαι τοσοοοο πολύ που την μαγείρεψα!!! Μιλάμε για μία σούπα από άλλο πλανήτη! Ειδικά άμα σας αρέσουν οι πατάτες νομίζω θα σας συνεπάρει! Ξέρετε το μαγικό με αυτό που λέγεται σούπα είναι η ταπεινότητα των υλικών που χρησιμοποιούμε για να τις φτιάξουμε. Σκεφτείτε λίγο, χρησιμοποιούμε λαχανικά και νερό με γεύση, ίσως λίγο τυρί και μερικά αρωματικά και τσουπ να μια σούπα! Για παράδειγμα, στην εν λόγω συνταγή κάνουμε ένα ολόκληρο, σπιτικό αλλά και κάπως γκουρμέ, πιάτο με ένα υλικό που όλοι μα όλοι έχουμε στο σπίτι μας…την ταπεινή πατάτα!
{{< /intro >}}

{{< alternatives >}}Εγώ χρησιμοποίησα ως αρωματικά ρίγανη και δενδρολίβανο αλλά σίγουρα θα ταίριαζε και το φρέσκο θυμάρι. Το σημαντικό είναι, να είναι φρέσκα τα μυρωδικά σας γιατί με το βράσιμο θα δώσουν πιο βαθιά γεύση στο φαγητό. Επίσης δεν θεωρώ ότι υπάρχουν πολλά τυριά καλύτερα από την γραβιέρα. Πάντα έχω στο ψυγείο μου και την χρησιμοποιώ πολύ στις συνταγές μου μιας και μπορείτε όλοι να την βρείτε. Αν θέλετε κάτι πιο έντονο απλά βάλτε την ίδια ποσότητα σε παρμεζάνα και αλατίστε λιγότερο ώστε να μην σας ξεφύγει το αλάτι και προσθέστε στο τέλος αν θεωρείτε ότι χρειάζεται κι άλλο. ΚΑΛΗ ΟΡΕΞΗ!
{{< /alternatives >}}

{{< recipestats 
    duration="45 λεπτά"
    portions="5"
>}}

{{< ingredients >}} 
1 μεγάλο κρεμμύδι, χοντροκομμένο
το λευκό μέρος από 1 πράσο, κομμένο σε φέτες
700gr πατάτες,κομμένες σε κύβους
3 μεγάλες σκελίδες σκόρδο, ψιλοκομμένες
2 κύβους λαχανικών
1,2L βραστό νερό
2 κλωνάρια φρέσκια ρίγανη
2 κλωνάρια φρέσκο δενδρολίβανο
120 mL κρέμα γάλακτος light
80gr τριμμένη γραβιέρα Αμφιλοχίας
1 κ.σούπας διατροφική μαγιά (προαιρετικά)
3 κ. σούπας ελαιόλαδο
αλάτι
μαύρο πιπέρι
5 μεγάλες φρυγανισμένες φέτες ψωμιού
{{< /ingredients >}}

{{< steps >}} 
Βάζουμε μία κατσαρόλα σε δυνατή φωτιά ζεσταίνουμε το ελαιόλαδο. Σοτάρουμε το κρεμμύδι και το πράσο μέχρι να μαλακώσουν.
Προσθέτουμε τις πατάτες, λίγο αλατοπίπερο και συνεχίζουμε το σοτάρισμα για 2-3 λεπτά. Προσθέτουμε το σκόρδο και σοτάρουμε για 1 λεπτό ακόμα.
Ρίχνουμε στην κατσαρόλα το βραστό νερό μαζί με τους κύβους, τα κλωνάρια ρίγανης και δενδρολίβανου και όταν πάρει βράση χαμηλώνουμε σε μέτρια την φωτιά και καλύπτουμε με το καπάκι. Αφήνουμε την σούπα να σιγοβράσει για 10 λεπτά, ανοίγουμε το καπάκι και συνεχίζουμε το βράσιμο για ακόμα 15 λεπτά ή μέχρι να μαλακώσουν οι πατάτες.
Αποσύρουμε την σούπα από τη φωτιά και αφήνουμε για 4-5 λεπτά να κρυώσει ελαφρά χωρίς καπάκι. Αφαιρούμε τα κοτσάνια από τα κλωνάρια των μυρωδικών.
Προσθέτουμε στην σούπα την κρέμα γάλακτος, την γραβιέρα και την διατροφική μαγιά και πολτοποιούμε καλά με ραβδομπλέντερ.
Σερβίρουμε την σούπα ζεστή μαζί με φρυγανισμένο ψωμί, φρεσκοτριμμένο πιπέρι και τριμμένη γραβιέρα.
{{< /steps >}}