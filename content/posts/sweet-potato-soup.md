---
date: 2021-02-02
draft: false
image: https://i.imgur.com/xm5y30d.jpg
title: "Βελουτέ σούπα γλυκοπατάτας"
type: post
categories:
- "Λαχανικά"
- "Σούπες"
- "Συνταγές"
- "Ένα σκεύος"
- "Vegetarian"
---

{{< intro >}}
Η σούπα είναι ένα σπουδαίο πράγμα. Παίρνεις ταπεινά υλικά όπως λαχανικά που υπάρχουν σε κάθε ψυγείο, παίρνεις νερό, βάζεις 2-3 μπαχαρικά και κάπως έτσι από το τίποτα έχεις φτάσει να δημιουργείς κάτι καινούργιο. Επίσης σου ζεσταίνει το μέσα σου. Σε κρύες μέρες είναι η τέλεια αντιστάθμιση. Όταν είσαι κρυωμένος είναι το καλύτερο γιατροσόφι. Εδώ καλά καλά υπάρχουν κρύες σούπες για τις ζεστές μέρες του χρόνου. Δηλαδή πείτε μου που δεν βοηθουν;!;!

Εγώ προτιμώ τις σούπες που έχουν "σώμα". Είναι δηλαδή πιό δεμένες και πιό πυκνές. Πως φτιάχνω τέτοιες σούπες;;; Απλά όταν είναι έτοιμες τις περνάω από το blender και γίνονται βελουτέ. Ξέρω βέβαια ότι υπάρχουν και πολλοί που τους αρέσει η σούπας τους να είναι πιό "νερουλή". Δυστυχώς, αυτή είναι μία σούπα που δεν μπορείς να την αφήσεις χωρίς να την "βελουτάρεις".

Τέλος, θέλω να σημειώσω την εξής μαγεία μίας σούπας. Έστω ότι χρησιμοποιούμε 3 λαχανικά για μία σούπα. Τίποτα από τα λαχανικά δεν πάει χαμένο. Όταν λέω τίποτα ΤΟ ΕΝΝΟΩ! Ξεπλένουμε καλά τις φλούδες και τις βάζουμε να βράσουν σε μπόλικο νερό μαζί με λίγο ελαιόλαδο, αλατοπίπερο και ό,τι μπαχαρικό τραβάει η όρεξη μας μέχρι να σχηματιστεί ένας ελαφρύς ζωμός που θα τον χρησιμοποιήσουμε ΑΝΤΙ για νερό στη συνέχεια. Σκεφτείτε το λίγο...χρησιμοποιώ τα πάντα από έναν καρπό και παίρνω την μέγιστη δυνατή γεύση. Για αυτό λατρεύω τις σούπες...γιατί από όποια σκοπιά και να τις δεις πάντα θα είναι ο ορισμός της βιωσιμότητας και της ζεστασιάς.
{{< /intro >}}

{{< alternatives >}}Μπορείτε να κάνετε την ίδια συνταγή χρησιμοποιώντας εξ ολοκλήρου γλυκοπατάτες. Γενικά όποια αναλογία πατάτας-γλυκοπατάτας επιλέξετε θα πετύχει. Η μόνη προϋπόθεση είναι η γλυκοπατάτα να είναι περισσότερη ή τουλάχιστον ίση σε ποσότητα με την πατάτα. Επιπλέον, όπως αναφέρω και στην περιγραφή, καλό είναι να φτιάξετε τον δικό μας ζωμό λαχανικών. Η διαδικασία είναι απλούστατη. Ξεπλένουμε πολύ καλά τις φλούδες από τα λαχανικά μας και τις ρίχνουμε σε μία κατσαρόλα μαζί με κρύο νερό. Προσθέτουμε αλατοπίπερο, ελάχιστο ελαιόλαδο καθώς και λίγη καπνιστή πάπρικα και τα αφήνουμε να βράσουν για τουλάχιστον 30 λεπτά, μέχρι το νερό να έχει πάρει την γεύση των λαχανικών. Σουρώνουμε, πιέζουμε με μία κουτάλα τις φλούδες ώστε να βγάλουν και τα δικά τους νερά και είμαστε έτοιμοι. Τέλος, θα δείτε 2 περίεργα υλικά. Το πρώτο είναι το λεμονοπίπερο. Μπορείτε να το αντικαταστήσετε με το κλασσικό μαύρο πιπέρι. Το δεύτερο είναι το καπνιστό αλάτι. Μπορείτε να το βρείτε σε καταστήματα με μπαχαρικα και εννοείται πως στην θέση του βάζετε απλό αλάτι και το φαγητό σας θα βγει εξ'ίσου νόστιμο. Εγώ εδώ το χρησιμοποίησα γιατί δίνει μία πολύ απαλή επίγευση καπνιστού που ταιριάζει γάντι. ΚΑΛΗ ΣΑΣ ΟΡΕΞΗ!
{{< /alternatives >}}

{{< recipestats 
    duration="1 ώρα & 20 λεπτά"
    portions="8-9"
>}}

{{< ingredients >}} 
650gr γλυκοπατάτες, κομμένες σε μεγάλους κύβους
220gr από το λευκό μέρος του πράσσου, κομμένο σε χοντρές ροδέλες
220gr κρεμμύδι, κομμένο σε μεγάλες φέτες
650gr πατάτες, κομμένες σε μεγάλους κύβους
6 κ.σούπας λάδι
αλάτι
μαύρο πιπέρι
1,8 l σπιτικό ζωμό λαχανικών
μοσχοκάρυδο
λεμονοπίπερο (το αντικαθιστάτε με λίγο ακόμα μαύρο πιπέρι)
καπνιστό αλάτι (το αντικαθιστάτε με λίγο ακόμα απλό αλάτι)
{{< /ingredients >}}

{{< steps >}}
Προθερμαίνουμε τον φούρνο στους 200° C στον αέρα.
Βάζουμε τις πατάτες, το κρεμμύδι, το πράσο και τις γλυκοπατάτες σε ένα ταψί αρκετά μεγάλο ώστε να χωράνε άνετα σε μία στρώση. Ρίχνουμε το ελαιόλαδο, λίγο αλάτι, πιπέρι και ανακατεύουμε. Σκεπάζουμε με αλουμινόχαρτο διότι δεν θέλουμε να πάρουν χρώμα.
Ψήνουμε τα λαχανικά μέχρι για 45-50 λεπτά , ανακατεύοντας με μια σπάτουλα κάθε 15 λεπτά, μέχρι να μαλακώσουν. Δεν μας ενδιαφέρει να είναι εντελώς ψημένα διότι θα μαγειρευτούν και στην συνέχεια.
Όταν τα λαχανικά είναι έτοιμα, τα μεταφέρουμε, μαζί με τα τυχόν υγρά που έχουν βγάλει σε μία κατσαρόλα μαζί με 1,8 λίτρα ζωμό λαχανικών.
Φέρνουμε τη σούπα σε βρασμό σε μέτρια φωτιά. Στη συνέχεια χαμηλώνουμε τη φωτιά σε μέτρια προς χαμηλή και ρίχνουμε μέσα όσο μοσχοκάρυδο, καπνιστό αλάτι και λεμονοπίπερο θέλουμε. Προσέχουμε να μην το παρακάνουμε όπότε προσθέτουμε λίγο στην αρχή και κατά την διάρκεια του μαγειρέματος προσθέτουμε ό,τι χρειάζεται.
Σιγοβράζουμε και ανακατεύουμε συχνά για 20 έως 30 λεπτά, μέχρι τα λαχανικά να μαλακώσουν εντελώς
Αφαιρούμε τη σούπα από τη φωτιά και αφήνουμε να κρυώσει για 10 λεπτά.
Πολτοποιούμε τη σούπα με ένα ραβδομπλέντερ (μπίμερ).
Προσθέτουμε όσο ζωμό χρειάζεται για να κάνουμε την σούπα μας όσο πηχτή θέλουμε. Αν προσθέσουμε και άλλο γυρνάμε την κατσαρόλα στην φωτιά και βράζουμε για λίγο ακόμα την σούπα μας.
Δοκιμάζουμε αν χρειάζεται παραπάνω από κάποιο μπαχαρικό ή αλατοπίπερο.
Βγάζουμε από τη φωτιά και σερβίρουμε.
{{< /steps >}}