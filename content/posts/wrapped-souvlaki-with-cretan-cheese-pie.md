---
date: 2021-04-25
draft: false
image: https://i.imgur.com/M4gJsSC.jpg
title: "Τυλιχτό σουβλάκι με σφακιανή πίτα"
type: post
categories:
- "Vegetarian"
- "Συνταγές"
- "Ζύμες"
---

{{< intro >}}
Η ιδέα για αυτό το τυλιχτό ήρθε τελείως ξεκούδουνα. Στην αρχή έλεγα να φτιάξω σφακιανές πίτες και αντί για μέλι να ρίξω λίγο χαρουπόμελο και δίπλα να φτιάξω λίγα καραμελωμένα λαχανικά. Εξάλλου αυτή ήταν και μία από τις προτάσεις που μου είχατε προτείνει όταν είχα ανεβάσει στο Instagram ερώτηση με ιδέες για συνταγές με χαρουπόμελο. Όμως τα πράγματα πήραν άλλη τροπή. Το γεύμα έπρεπε να μεταμορφωθεί από πρωινώ ή έστω brunch σε μεσημεριανό. Είχα όλα τα υλικά για τις πίτες, είχα πατάτες και μαγιονέζα. Όπως καταλαβαίνετε η ιδέα για ένα vegetarian τυλιχτό ήρθε κατευθείαν στο μυαλό μου. Έτσι και έγινε!

Κάπου εδώ πρέπει να σας πω και πως κατέληξε η ιδέα με το χαρουπόμελο. ΤΟ ΕΒΑΛΑ ΚΑΙ ΑΥΤΟ ΣΤΟ ΣΟΥΒΛΑΚΙ! Εεεε ναι το έκανα...και ναι μου άρεσε...και ταίριαζε τόσο γιατί είχα μία τραγανή πίτα, την σπιρτάδα από το κρεμμύδι, την υφή από τις πατάτες, την λιπαρότητα της μαγιονέζας, την δροσιά από την ντομάτα και τι έμεινε ?! Η γλύκα που ήρθε από το χαρουπόμελο.
{{< /intro >}}

{{< alternatives >}} Τις σφακιανές πίτες συνήθως τις φτιάχνουμε με μυζήθρα και ρακί και από πάνω ρίχνουμε μέλι, όμως εδώ η συνταγή καταλήγει σε αλμυρό πιάτο οπότε έβαλα φέτα και βότκα. Επειδή η συνταγή για τις πίτες είναι ίδια, όποια εκδοχή και να θέλετε να φτιάξετε, αν θέλετε να τις κάνετε με μέλι βαλτε μυζήθρα και ρακί και είστε άρχοντες. Επίσης εδώ συζητάμε για ζύμη οπότε και ισχύουν όσα έχουμε ήδη πει σε άλλες συνταγές, δηλαδή δεν βάζουμε όλο το νερό με την μία αλλά ξεκινάμε με το περισσότερο και μετά βλέπουμε αν χρειάζεται παραπάνω, φροντίζουμε το νερό να είναι χλιαρό και όχι κρύο ή καυτό και τέλος, δεν πρέπει να ακουμπάει η μαγιά στο αλάτι μέχρι να τα ανακατέψουμε γιατί μπορεί να την σκοτώσει. ΚΑΛΗ ΣΑΣ ΑΠΟΛΑΥΣΗ!
{{< /alternatives >}}

{{< recipestats 
    duration="2 ώρες"
    portions="8 bagels"
>}}

{{< ingredients >}} 
220mL νερό, χλιαρό
1 φακελάκι μαγιά ξηρή (9gr)
1 κ.σούπας ελαιόλαδο + 80ml ακόμα για το τηγάνισμα
1 κ.σούπας βότκα
1/2 κ.γλυκού αλάτι
500gr αλεύρι για όλες τις χρήσεις + λίγο ακόμα για το άνοιγμα του φύλλου 
400gr φέτα
τηγανητές πατάτες
ντομάτα κομμένη σε φέτες
κρεμμύδι κομμένο σε φέτες
μαγιονέζα
λίγο χαρουπόμελο
{{< /ingredients >}}

{{< steps >}}
Στον κάδο του mixer βάζουμε το αλεύρι. την μαγιά, 1 κ.σούπας ελαίολαδο, την βότκα και αρχίζουμε να ζυμώνουμε με τον γάντζο σε μέτρια ταχύτητα.
Σιγά σιγά προσθέτουμε το νερό και συνεχίζουμε το ζύμωμα μέχρι να δημιουργηθεί μια απαλή ζύμη που να μην κολλάει στα χέρια.
Αφαιρούμε τη ζύμη από τον κάδο, τη μεταφέρουμε σε ένα ελαφρώς λαδωμένο bowl, την σκεπάζουμε με μια πετσέτα και την αφήνουμε να ξεκουραστεί σε θερμοκρασία δωματίου για 1 ώρα ή μέχρι να διπλασιαστεί σε μέγεθος.
Όταν είναι έτοιμη, χωρίζουμε τη ζύμη σε 8 μπαλάκια 
Αλευρώνουμε τον πάγο εργασίας μας και με τη βοήθεια του πλάστη και λίγου αλευριού ανοίγουμε το κάθε μπαλάκι σε στρογγυλό φύλλο διαμέτρου 10 εκατοστών. Όσο ασχολούμαστε με το 1 μπαλάκι σκεπάζουμε τα υπόλοιπα με πετσέτα για να μην ξεραθούν.
Στο κέντρο του κάθε φύλλου βάζουμε 50gr φέτα σε τρίμματα. Δεν θέλουμε να την τρίψουμε με το χέρι μας πολύ ψιλή γιατί θα εξαφανιστεί κατά το τηγάνισμα και δεν θα την καταλαβαίνουμε. 
Κλείνουμε το κάθε φύλλο σαν πουγκί και το ανοίγουμε πάλι ελαφρώς με τον πλάστη σε στρογγυλή πίτα διαμέτρου 20 εκατοστών. Προσέχουμε όταν τελειώνουμε μία πίτα να την ακουμπάμε σε πολύ καλά αλευρωμένο σκεύος και από πάνω να ρίχνουμε λίγο ακόμα αλεύρι αν σκοπεύουμε να ακουμπήσουμε και την επόμενη που θα φτιάξουμε, γιατί αλλιώς μπορεί να κολλήσουν και να θέλουν ξανά άνοιγμα.
Βάζουμε ένα αντικολλητικό τηγάνι σε μέτρια φωτιά  και ρίχνουμε 1 κ.σούπας ελαιόλαδο.
Τηγανίζουμε την πρώτη πίτα σε μέτρια φωτιά, μέχρι να πάρει ωραίο, χρυσαφένιο χρώμα, για περίπου 3 λεπτά από κάθε πλευρά. Αν δούμε ότι παίρνει πολύ γρήγορα χρώμα χαμηλώνουμε λίγο την φωτιά. Σκεφτόμαστε αντιστοίχως και αν δούμε ότι αργεί πολύ να ψηθεί. 
Ακολουθούμε την ίδια ακριβώς διαδικασία και για τις υπόλοιπες πίτες, φροντίζοντας προτού τηγανίσουμε την κάθε πίτα να ρίχνουμε 2 κ.σούπας ελαιόλαδο καθώς και να καθαρίζουμε με πολύ προσοχή στο τηγάνι.
Σερβίρουμε μαζί με τηγανητές πατάτες, ντομάτα, κρεμμύδι, μαγιονέζα και χαρουπόμελο.
{{< /steps >}}