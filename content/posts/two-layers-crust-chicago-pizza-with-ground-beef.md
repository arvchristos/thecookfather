---
date: 2020-04-14
draft: false
image: https://i.imgur.com/h4Wh6Ci.jpg
title: "Διώροφη Chicago Pizza με κιμά"
type: post
categories:
- "Κρέας"
- "Συνταγές"
- "Ζύμες"
- "Διεθνής κουζίνα"
- "Αμερική"
---

{{< intro >}}
Τι είναι η Chicago pizza; Καταρχάς, προφανώς και είναι μία πίτσα που έχει καταγωγή από το Chicago των  Η.Π.Α.! Όμως, ξεχάστε ό,τι έχετε στο μυαλό σας για αυτό που ξέρουμε ως πίτσα. Για να σας δώσω μία γρήγορη περιγραφή σκεφτείτε ότι φτιάχνετε όχι σε ταψί αλλά σε αποσπώμενη φόρμα. Δημιουργούμε ένα πολύ ψηλό γείσο και ουσιαστικά γεμίζουμε την πίτσα με τα υλικά μας. Οπότε δεν πρόκειται για μία κλασσική, επίπεδη πίτσα όπως την γνωρίζουμε και την απολαμβάνουμε αλλά για μία πίτσα σαν τετράγωνο bowl  που βάζουμε ότι υλικά θέλουμε μέσα. Μία ακόμα διαφορά είναι ότι η ζύμη είναι αρκετά παχιά εδώ. Συνεπώς θυμίζει περισσότερο μία ανοιχτή πίτα παρά πίτσα.

Τώρα πως προέκυψε το διώροφη;! Να ξεκαθαρίσουμε πως αν σταματήσετε στον ένα όροφο πάλι εξαιρετική θα είναι η πίτσα σας. Απλά δεν είχα κάνει ποτέ διώροφη πίτσα και ένα παλικάρι σε ένα μαγαζί πρόσφατα καθώς συζητάγαμε μου λέει «έκανα μια διώροφη πίτσα….». Όπως καταλαβαίνετε κάπου εκεί ψιλό-σταμάτησα να τον προσέχω και σκεφτόμουν ότι θέλω πολύ και εγώ να κάνω κάτι τέτοιο.
{{< /intro >}}

{{< alternatives >}}Δεν έχω να σας δώσω καμία συμβουλή πέρα από το να κάνετε του κεφαλιού σας όσο αναφορά την γέμιση! Εγώ λατρεύω τον κιμά οπότε αποφάσισα να τον χρησιμοποιήσω. Μπορείτε να βάλετε λουκάνικο, πεπερόνι ή να την κάνετε τελείως χορτοφαγική! ΚΑΛΗ ΣΑΣ ΟΡΕΞΗ!
{{< /alternatives >}}

![Διώροφη Chicago Pizza με κιμά](https://i.imgur.com/D20iReH.jpg "Διώροφη Chicago Pizza με κιμά")

{{< recipestats 
    duration="2 ώρες & 50 λεπτά"
    portions="4 (8 κομμάτια)"
>}}

{{< ingredients >}} 
280mL νερό, σε θερμοκρασία δωματίου
1 κ.σ. ζάχαρη κρυσταλλική
1 φακελάκι ξηρή μαγιά (8gr)
50gr βούτυρο λιωμένο, σε θερμοκρασία δωματίου
550gr αλεύρι για όλες τις χρήσεις
αλάτι
4 κ.σούπας ελαιόλαδο
60gr βούτυρο, σε θερμοκρασία δωματίου
400gr μοσχαρίσιος κιμάς
3 κ. σούπας ελαιόλαδο
1 μέτριο κρεμμύδι, ψιλοκομμένο
2 σκελίδα σκόρδο, ψιλοκομμένη
1 κ. σούπας πελτέ ντομάτας
60mL κόκκινο κρασί
2 μεγάλες ώριμες ντομάτες
1 πρέζα ζάχαρη
λίγο νερό
αποξηραμένο θυμάρι
αλάτι
μαύρο πιπέρι
5 φέτες bacon
2 κ. σούπας ketchup
500gr mozzarella ξηρή, τριμμένη 
50gr παρμεζάνα, τριμμένη
{{< /ingredients >}}

{{< steps >}}
Στον κάδο του mixer βάζουμε το νερό, τη ζάχαρη, τη μαγιά και ανακατεύουμε με ένα σύρμα χειρός
Προσθέτουμε τα 50gr του λιωμένου βούτυρο, το αλεύρι, αλάτι, το ελαιόλαδο και χτυπάμε με τον γάντζο σε δυνατή ταχύτητα για 2-3 λεπτά μέχρι να δέσει η ζύμη.
Καλύπτουμε με μεμβράνη και αφήνουμε 1 ώρα να φουσκώσει σε θερμοκρασία δωματίου ή μέχρι να διπλασιαστεί σε όγκο είτε μέσα στον κάδο είτε σε λαδωμένο bowl.
Αλευρώνουμε τον πάγκο εργασίας μας και ανοίγουμε τη ζύμη με τον πλάστη σε διαστάσεις 25×40 εκ.
Απλώνουμε το μαλακωμένο βούτυρο.
Τυλίγουμε σε ρολό από τη μικρή πλευρά, αλευρώνουμε και ανοίγουμε με τον πλάστη τόσο ώστε να έχει πάχος 1 εκ.
Κόβουμε στη μέση από τις μεγάλες πλευρές και τα τυλίγουμε ξεχωριστά σαν φάκελο.
Τα βάζουμε σε ταψί, καλύπτουμε με πετσέτα και αφήνουμε να φουσκώσουν για 1 ώρα.
Προθερμαίνουμε τον φούρνο στους 180ºC,  πάνω- κάτω και αέρα.
Λαδώνουμε μία φόρμα 25 εκ. με αποσπώμενη βάση και απλώνουμε τη μία ζύμη.
Απλώνουμε με τα χέρια μας, κάνουμε περιμετρικά ένα γείσο 4-5 εκ. και πιέζουμε με τα χέρια μας.
Κόβουμε την άλλη στην μέση. Σε ένα ταψάκι διαμέτρου 20-22 εκ. που το έχουμε λαδώσει καλά απλώνουμε την μισή ζύμη χωρίς να δημιουργήσουμε κάποιο γείσο. Το μισό που περισσεύει το τυλίγουμε με μεμβράνη και το αποθηκεύουμε στο ψυγείο για μελλοντική χρήση.
Ψήνουμε για 10 – 15 λεπτά μέχρι το ζυμάρι να ψηθεί ελαφρά χωρίς να ροδοκοκκινίσει.
Αν μας έχει φουσκώσει αρκετά όταν έχει ψηθεί όσο είναι ακόμα ζεστό πιέζουμε τον πάτο ελαφρά με μία σπάτουλα ώστε να χάσει λίγο από τον αέρα της. Επιπλέον με ένα μαχαιράκι κόβουμε τις άκρες που προεξέχουν προς τα μέσα ώστε να έχουμε ένα ομοιόμορφο εσωτερικό για την γέμιση μας.
Σε ένα βαθύ τηγάνι ρίχνουμε 3 κ. σούπας ελαιόλαδο και ζεσταίνουμε σε δυνατή φωτιά.
Μόλις κάψει τσιγαρίζουμε τον κιμά σπάζοντας τον παράλληλα με μία ξύλινη κουτάλα σε κομματάκια μέχρι να ροδίσει, για περίπου 7-8 λεπτά. Προσέχουμε να μην ανακατεύουμε συνέχεια γιατί θα βγάλει όλα τα υγρά του και θα βράσει αντί να ψηθεί.
Προσθέτουμε το κρεμμύδι, το σκόρδο, το αλάτι, το πιπέρι, το θυμάρι και αφήνουμε να τσιγαριστούν όλα μαζί για τουλάχιστον 4-5 λεπτά μέχρι να μαλακώσει το κρεμμύδι.
Προσθέτουμε τον πελτέ ντομάτας και σοτάρουμε για 1-2 λεπτά ανακατεύοντας για να πάει σε όλο το κρέας μας.
Προσθέτουμε το κρασί, ανακατεύουμε και αφήνουμε να εξατμιστεί όλο το αλκοόλ.
Σε έναν πολυκόφτη κόβουμε τις ντομάτες πολύ καλά μέχρι να γίνουν ζωμός.
Προσθέτουμε τον ζωμό, την ζάχαρη, το νερό, την ketchup και βράζουμε για περίπου 15-20 λεπτά, σε μέτρια φωτιά μέχρι ο κιμάς να απορροφήσει τα περισσότερα υγρά του.
Μόλις είναι έτοιμος αφαιρούμε από την φωτιά.
Δοκιμάζουμε και προσθέτουμε αλατοπίπερο καθώς και θυμάρι.
Σε προθερμασμένο φούρνο ψήνουμε τις φέτες bacon μέχρι να γίνουν τραγανές. Στα μισά γυρνάμε ώστε να πάρουν χρώμα και από την άλλη πλευρά.
Μόλις είναι έτοιμες, αφαιρούμε από τον φούρνο, τις ψιλοκόβουμε και τις προσθέτουμε στον κιμά.
Προθερμαίνουμε τον φούρνο στους 180ο C στο πάνω – κάτω και αέρα.
Βάζουμε τα 2/3 της mozzarella, τα 2/3 του κιμά και απλώνουμε με ένα κουτάλι.
Από πάνω βάζουμε την ζύμη που ψήσαμε στο μικρό ταψάκι. Πιέζουμε ελαφρά και βάζουμε την υπόλοιπη mozzarella, τον κιμά και 50gr παρμεζάνα.
Ψήνουμε για 30-35 λεπτά μέχρι να λιώσει το τυρί και να ψηθεί τελείως η ζύμη.
Αφαιρούμε και σερβίρουμε.
{{< /steps >}}