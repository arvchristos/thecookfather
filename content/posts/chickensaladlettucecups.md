---
date: 2020-04-07
draft: false
image: https://i.imgur.com/IWr7Jt5.jpg
title: "Βαρκούλες μαρουλιού με σαλάτα κοτόπουλο"
type: post
categories:
- "Λαχανικά"
- "Κρέας"
- "Συνταγές"
- "Κοτόπουλο & Γαλοπούλα"
- "Μπύρες"
- "Σαλάτες"
- "Ένα σκεύος"
- "Lager"
---

{{< intro >}}
Η ιδέα ξεκίνησε ως εξής. Έπρεπε να ανεβάσουμε κάτι με κοτόπουλο! Ναι μην ρωτήσετε γιατί, απλά έπαιζε κοτόπουλο στο ψυγείο οπότε αμαρτία να πάει χαμένο. Είμαστε αυτού το είδους το blog. Άρα έτσι ήρθε η ιδέα να ανεβάσουμε μία σαλάτα κοτόπουλο αλλά όπως φαντάζεστε λίγο πιο ιδιαίτερη οπότε και βάλαμε αποξηραμένα βερίκοκα και καβουρδισμένα αμύγδαλα. Και η λογική συνέχεια και ερώτηση ήταν η εξής…με τι θα το συνοδεύσουμε; Κάπου εκεί έπεσε η πρόταση για sandwich με κοτοσαλάτα αλλά επειδή όπως σας έχω πει προσέχω την διατροφή μου αποφάσισα, με συνοπτικές διαδικασίες θα έλεγα, αντί για ψωμί να γεμίσω μερικά καμπυλωτά φύλλα μαρουλιού. Εκπληκτικό το αποτέλεσμα ειδικά αν σας αρέσει το βραστό κοτόπουλο. Όμως ως γνωστός λάτρης της μπύρας αποφάσισα, πάλι με συνοπτικές διαδικασίες, να τα συνοδέψω με την πλέον κατάλληλη μπύρα για σαλάτες…μια κλασσική, αθάνατη όπως απέδειξε, μπύρα FIX.

Η ζυθοποιία δημιουργήθηκε το 1864 από τον Γιόχαν Καρλ Φιξ και υπήρξε η πρώτη ζυθοποιία μεγάλης κλίμακας στην Ελλάδα. Τόσο μεγάλη που για σχεδόν 100 χρόνια η πώληση της ήταν σχεδόν μονοπωλιακή υπόθεση. Δυστυχώς ήρθε το πλήρωμα του χρόνου και η πτώχευση το 1983 μέχρι το 2009 που ξαναμπήκε δυναμικά στο παιχνίδι. Ας μιλήσουμε όμως για την lager μπύρα τους, μία από τις κλασσικότερες ελληνικές. Όταν την σερβίρει κανείς σε ποτήρι βλέπει ότι έχει ένα μικρό και σύντομο στρώμα αφρού. Το άρωμα της με μία γρήγορη «μυρωδιά» είναι βυνώδες όμως προσέχοντας το φέρνει και κάτι από μήλο και κίτρο. Γεύση απαλή, ήπιας πικράδας με νότες από καλαμπόκι αλλά κυρίως μαγιά. Αυτό που σίγουρα μπορεί κανείς να παρατηρήσει είναι η επίγευση, σταρένια με μακρά διάρκεια. Το χρώμα της χρυσόξανθο όπως θα περιμέναμε κιόλας, με 5% αλκοόλ. Πιστεύω ότι θα ταιριάζει άψογα με σολομό όπως αυτός εδώ, λεμονάτες πατάτες, ελαφριά πιάτα επηρεασμένα από την μεσογειακή διατροφή σαν τους εκπληκτικούς ντοματοκεφτέδες φούρνου και κρύους μεζέδες για συνοδεία.
{{< /intro >}}

{{< alternatives >}}Σχετικά με την συνταγή μας τώρα, είναι πολύ απλή και γενικά μπορείτε να αλλάξετε ή να προσθέσετε ο,τι θέλετε. Αυτό που σας προτείνω αν δεν θέλετε το βραστό κοτόπουλο είναι να το κάνετε στο τηγάνι με λίγο ελαιόλαδο και διάφορα μπαχαρικά. Επίσης εννοείται πως αν δεν βρίσκετε σχοινόπρασο χρησιμοποιήστε φρέσκο κρεμμυδάκι και στην ποσότητα που εσείς θέλετε. Απλά σας παροτρύνω να δώσετε μία ευκαιρία στην sauce γιαούρτι-μουστάρδα γιατί έχει πολύ λιγότερες θερμίδες και εξίσου καλή γεύση με την μαγιονέζα. ΚΑΛΗ ΣΑΣ ΟΡΕΞΗ!
{{< /alternatives >}}

![Βαρκούλες μαρουλιού με σαλάτα κοτόπουλο](https://i.imgur.com/1ddZO5N.jpg "Βαρκούλες μαρουλιού με σαλάτα κοτόπουλο")

{{< recipestats 
    duration="25 λεπτά"
    portions="2"
>}}

{{< ingredients >}} 
350gr στήθος κοτόπουλο
200gr στραγγιστό γιαούρτι 2% (1 κεσεδάκι)
4 κ. σούπας σχοινόπρασο, ψιλοκομμένο
40gr καβουρδισμένα αμύγδαλα, χοντροκομμένα
6 καμπυλωτά, μικρά φύλλα μαρουλιού
2 κ. γλυκού μουστάρδα
80gr αποξηραμένα βερίκοκα, ψιλοκομμένα
αλάτι
μαύρο πιπέρι
{{< /ingredients >}}

{{< steps >}} 
Βάζουμε μία κατσαρόλα με νερό σε δυνατή φωτιά.
Αλατοπιπερώνουμε το κοτόπουλο και από τις δύο πλευρές.
Όταν βράσει το νερό ρίχνουμε μέσα το κοτόπουλο και μόλις ξαναρχίσει να βράζει το νερό χαμηλώνουμε σε μέτρια φωτιά. Σιγοβράζουμε για 20 λεπτά ή μέχρι το κοτόπουλο να έχει «ψηθεί» μέχρι μέσα.
Σε ένα bowl αναμειγνύουμε το γιαούρτι με την μουστάρδα. Προσθέτουμε το σχοινόπρασο, τα αμύγδαλα, τα βερίκοκα, αλάτι και πιπέρι.
Μόλις ετοιμαστεί το κοτόπουλο το βγάζουμε από την κατσαρόλα και περιμένουμε να κρυώσει λίγο και να ξεκουραστεί. Κόβουμε σε μικρούς κύβους και τους ρίχνουμε στο bowl με τα άλλα υλικά. Προσθέτουμε όσο αλάτι και πιπέρι θέλουμε.
Γεμίζουμε τα φύλλα του μαρουλιού με την κοτοσαλάτα και σερβίρουμε.
{{< /steps >}}