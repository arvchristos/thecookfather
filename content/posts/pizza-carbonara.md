---
date: 2020-04-15
draft: false
image: https://i.imgur.com/tEB3UNV.jpg
title: "Pizza Carbonara"
type: post
categories:
- "Συνταγές"
- "Ζύμες"
- "Διεθνής κουζίνα"
- "Ιταλία"
---

{{< intro >}}
Η pizza carbonara δεν γίνεται με κρέμα γάλακτος ή αυγά! Ουσιαστικά πρόκειται για μία πίτσα με μια bechamel από πάνω απλά θυμίζει στην γεύση αυτή την pizza για αυτό και την ονόμασα έτσι! Όσο για την ιστορία της καρμπονάρας θα σας την περιγράψω άλλη στιγμή όταν και θα ανεβάσω την αυθεντική συνταγή με αυγό, που κατά την γνώμη μου δεν συγκρίνεται με την συνηθισμένη με κρέμα γάλακτος, είναι έτη φωτός καλύτερη.

Θυμάμαι αυτήν την πίτσα την πρωτοέφτιαξα σε φίλους όταν είχαν έρθει να δούμε αυτό το περιβόητο Κροατία–Ελλάδα των μπαράζ του Mundial που ούτε που θέλω να το θυμάμαι μιας και εν συντομία φάγαμε 4 goal! Το μόνο παρηγορητικό είναι ότι αποκλειστήκαμε από την μετέπειτα πρωταθλήτρια κόσμου… Όπως και να έχει κάναμε πρόσφατα ένα τραπέζι στο σπίτι μιας φίλης κανονίζοντας ο καθένας να μαγειρέψει από κάτι και έτσι ξανάκανα μετά από παραπάνω από ένα χρόνο αυτή την πίτσα και ήρθε η ώρα να σας την παρουσιάσω.
{{< /intro >}}

{{< alternatives >}}Ό,τι αλλαντικό και να αποφασίσετε να φτιάξετε πρέπει να είναι κομμάτι και όχι φέτες! Προφανώς και μπορείτε να χρησιμοποιήσετε κομμάτι bacon αλλά τίποτα δεν συγκρίνεται με την καπνιστή χοιρινή πανσέτα! Μπορείτε σίγουρα να την βρείτε στα μαγαζιά στην Ευριπίδου στο κέντρο της Αθήνας. Ό,τι και να επιλέξετε ΚΑΛΗ ΣΑΣ ΟΡΕΞΗ!
{{< /alternatives >}}

{{< recipestats 
    duration="1 ώρα & 20 λεπτά"
    portions="4 (8 κομμάτια)"
>}}

{{< ingredients >}} 
250gr αλεύρι σκληρό
1/2 φακελάκια μαγιά ξηρή
1/4 κ. σούπας καστανή ζάχαρη
1/4 κοφτή κ. σούπας αλάτι
1 κ. σούπας ελαιόλαδο + λίγο ακόμα για το λάδωμα των ταψιών
150-175mL νερό
500mL γάλα πλήρες (3,5% λιπαρά)
80gr βούτυρο
80gr αλεύρι
250gr κομμάτι χοιρινή πανσέτα καπνιστή, κομμένη σε κύβους
2 κ.σούπας φρέσκια ρίγανη, ψιλοκομμένη
80gr gouda, τριμμένη
αλάτι
πιπέρι
50gr παρμεζάνα, τριμμένη
{{< /ingredients >}}

{{< steps >}}
Στον κάδο του mixer ρίχνουμε το αλεύρι, την μαγιά, την ζάχαρη, το αλάτι, το λάδι και χτυπάμε με τον γάντζο σε δυνατή ταχύτητα, προσθέτοντας σιγά σιγά το νερό μέχρι να έχουμε μία ζύμη που να μπορεί να ξεκολλάει από τα τοιχώματα του κάδου και να είναι σχετικά μαλακή. Ίσως χρειαστεί λιγότερο ή περισσότερο νερό ανάλογα με το πότε θα είναι έτοιμη η ζύμη μας.
Μόλις είναι έτοιμη αφήνουμε να ξεκουραστεί και να φουσκώσει για τουλάχιστον 1 ώρα μέχρι να διπλασιαστεί σε μέγεθος. Το πόσο γρήγορα θα συμβεί αυτό εξαρτάται από το πόσο ζεστό είναι το σημείο που θα αφήσετε την ζύμη.
Προθερμαίνουμε τον φούρνο στους 180ºC,  πάνω- κάτω και αέρα.
Λαδώνουμε καλά ένα ρηχό ταψάκι διαμέτρου 25-27 και με τα χέρια μας απλώνουμε την ζύμη στο ταψί. Η γλουτένη στην αρχή θα μας δυσκολέψει στο άνοιγμα αλλά καθώς απλώνουμε την ζύμη θα γίνεται και πιο εύκολο. Κάνουμε έναν πολύ μικρό γείσο με την ζύμη στο τοίχωμα του ταψιού.
Αφήνουμε σκεπασμένο με μία πετσέτα για 15 λεπτά.
Ψήνουμε για 10 – 12 λεπτά μέχρι το ζυμάρι να ψηθεί ελαφρά χωρίς να ροδοκοκκινίσει.
Σε ένα τηγάνι σοτάρουμε σε δυνατή φωτιά τους κύβους πανσέτα μέχρι να γίνουν τραγανοί και να πάρουν ωραίο χρώμα εξωτερικά.
Ζεσταίνουμε το γάλα σε μία μικρή κατσαρόλα .
Σε μία δεύτερη κατσαρόλα βάζουμε το βούτυρο σε χαμηλή φωτιά και περιμένουμε να λιώσει.
Ρίχνουμε το αλεύρι στο βούτυρο, ανακατεύοντας πολύ καλά μέχρι να καβουρδιστεί ελαφρά.
Σιγά σιγά ρίχνουμε μέσα στην κατσαρόλα το καυτό γάλα σε δόσεις. Θέλει καλό ανακάτεμα με σύρμα κάθε φορά που ρίχνουμε γάλα ώστε να μην σβολιάσει το μείγμα μας. Συνεχίζουμε μέχρι να ρίξουμε όλο το γάλα και αφήνουμε στη φωτιά μέχρι να δέσει η bechamel δοκιμάζοντας που και που ώστε να μην έχει γεύση αλευριού και συνεχίζοντας το ανακάτεμα.
Τέλος προσθέτουμε στη bechamel αλάτι, πιπέρι, την γραβιέρα (και αυτή σε δόσεις ανακατεύοντας) και τη ρίγανη.
Ανακατεύουμε καλά.
Απλώνουμε πάνω στην ζύμη τη bechamel.
Από πάνω σκορπίζουμε την καπνιστή πανσέτα και την παρμεζάνα
Μεταφέρουμε πάλι το ταψί στον φούρνο μέχρι να πάρει ωραίο χρώμα η μπεσαμέλ από πάνω για 30 λεπτά περίπου.
Σερβίρουμε ζεστή.
{{< /steps >}}