---
date: 2020-05-09
draft: false
image: https://i.imgur.com/IDj4eqZ.jpg
title: "Μπιτόκ αλά ρους"
type: post
categories:
- "Κρέας"
- "Συνταγές"
- "Πατάτες"
- "Αυγό"
---

{{< intro >}}
Όχι, όχι δεν σας προσβάλω με τον τίτλο της συνταγής. Αυτό που σας λέω είναι ότι θα φτιάξουμε μπιφτέκια με τηγανητά αυγά. Απλό, νόστιμο και σχετικά γρήγορο.

Πρόκειται για ένα φαγητό που μεσουρανούσε στην Αθηναϊκή ριβιέρα την δεκαετία του 50. Μετά, όπως πολλά ακόμα φαγητά, θεωρήθηκε λίγο πιο "φτωχικό" και "κατώτερο" οπότε και παραγκωνίστηκε. Βέβαια δεν μπορώ να φανταστώ πως ο συνδυασμός μπιφτέκια - τηγανητά αυγά - τηγανητές πατάτες θα μπορούσε να θεωρηθεί μπανάλ!  
{{< /intro >}}

![Μπιτόκ αλά ρους](https://i.imgur.com/aJZrn01.jpg "Μπιτόκ αλά ρους")

{{< alternatives >}}Οι συνταγές για το πως να κάνετε ένα μπιφτέκι είναι πολλές. Σχεδόν κυριολεκτικά μπορείτε να βάλετε στον κιμά σας ό,τι σας κατέβει. Μπορείτε να χρησιμοποιήσετε μοσχαρίσιο, χοιρινό ή ανάμεικτο κιμά. Εγώ σχεδόν πάντα πάω με τον μοσχαρίσιο και μάλιστα με την σπάλα που είναι από τα πιο άλιπα κομμάτια. Για τα μπιφτέκια όμως μπορείτε να διαλέξετε και καπάκι αν τα κάνετε στην ψησταριά, ελιά για ψήσιμο στον φούρνο ή λάπα για να έχετε το κεφάλι σας ήσυχο. Επιπλέον σε αυτή την συνταγή δένουμε τα μπιφτέκια μας με τυρί και όχι με αυγό. Από μπαχαρικά βάλαμε μπαχάρι τριμμένο και πάπρικα καπνιστή. Τονίζουν την γεύση του κρέατος και δίνουν πολύ ωραίο άρωμα. Βεβαια και η ιδέα της ρίγανης τώρα που την σλέφτομαι εξαιρετική ακούγεται!. Τέλος μπορείτε να ψήσετε τα μπιφτέκια σας στα κάρβουνα ή στον φούρνο. 

Η συνταγή που ακολουθεί σας δίνει οδηγίες σχετικά με το ψήσιμο στα κάρβουνα. Αν επιλέξετε τον φούρνο ψήνετε στους 200°C μέχρι να πάρουν χρώμα. ΚΑΛΗ ΣΑΣ ΟΡΕΞΗ!
{{< /alternatives >}}

{{< recipestats 
    duration="2 ώρες"
    portions="5 μερίδες" 
>}}

{{< ingredients >}} 
1 κιλό κιμά μοσχαρίσια σπάλα
80gr ψωμί μπαγιάτικο, καλά μουλιασμένο σε γάλα
1 μεγάλο κρεμμύδι, πολύ ψιλοκομμένο
1 πράσινη πιπεριά κέρατο, πολύ ψιλοκομμένη
100gr γραβιέρα, τριμμένη στην λεπτή πλευρά του τρίφτη
5-6 κ. σούπας ελαιόλαδο + λίγο ακόμα για το τηγάνισμα των αυγών
1 πρέζα μπαχάρι τριμμένο
2 πρέζες καπνιστή πάπρικα
αλάτι
μαύρο πίπέρι
1 κ. γλυκού ξύδι από κόκκινο κρασί
5 αυγά
{{< /ingredients >}}

{{< steps >}}
Σε ένα μεγάλο bowl προσθέτουμε όλα τα υλικά εκτός από τα τα αυγά. Προσέχουμε να έχουμε στραγγίξει σχετικά καλά το ψωμί και καθώς το προσθέτουμε στο μείγμα να το διαλύουμε σε ψιλά τρίμματα με τα χέρια μας. Επίσης προσθέτουμε τόσο λάδι όσο χρειάζεται για να έχουμε ένα λείο μείγμα που να μην είναι όμως πολύ λιπαρό. Τέλος, δεν φοβόμαστε το αλάτι γιατί είναι η μόνη μας ευκαιρία να αλατίσουμε το φαγητό υπολογίζοντας βέβαια ότι έχουμε προσθέσει γραβιέρα που έχει σχετικά ήπια αλμυρή γεύση.
Ανακατεύουμε απαλά μέχρι να έχουμε ένα ομογενοποιημένο μείγμα. Δεν βάζουμε δύναμη γιατί φεύγει ο αέρας και τα μπιφτέκια μας γίνονται λιγότερο αφράτα.
Χωρίζουμε το μείγμα σε 10 ίσα μέρη και τα πλάθουμε μπιφτέκια. Τα αφήνουμε σε ταψί που έχουμε στρώσει αντικολλητικό χαρτί και συνεχίζουμε την διαδικασία.
Καλύπτουμε με μεμβράνη και βάζουμε στο ψυγείο για τουλάχιστον 1 ώρα ώστε να σφίξουν.
Όταν είναι έτοιμα βγάζουμε από το ψυγείο.
Βάζουμε στη σχάρα και λαδώνουμε ελάχιστα και τις δύο πλευρές ώστε να μην μας κολλήσουν κατά το ψήσιμο.
Για το συγκεκριμένο μέγεθος ψήνουμε 5 λεπτά από κάθε πλευρά και στην συνέχεια άλλα 4 από κάθε πλευρά (σύνολο 9 λεπτά από κάθε πλευρά). Προσαρμόζουμε το ψήσιμο ανάλογα με το μέγεθος του μπιφτεκιού μας.
Όσο ψήνουμε τα μπιφτέκια, τηγανίζουμε τα αυγά μας σε ελαιόλαδο σε μέτρια φωτιά. Θέλουμε ο κρόκος να είναι μελάτος αλλά να έχει ψηθεί καλά το ασπράδι.
Συνοδεύουμε με τηγανιτές πατάτες, πίτες για σουβλάκια και σαλάτα μαρούλι.
{{< /steps >}}