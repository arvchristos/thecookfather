---
date: 2020-04-20
draft: false
image: https://i.imgur.com/I5UR8js.jpg
title: "Γλυκό ψυγείου με κρέμα από γάλα καρυδιού"
type: post
categories:
- "Γλυκά"
- "Συνταγές"
- "Vegetarian"
---

{{< intro >}}
Στο σπίτι μας υπάρχει αυτό που λέω ως «μαμαδογλυκό». Είναι αυτό το γλυκό ψυγείου με τα κράκερς ή την φρυγανιά ή σαβαγιάρ σαν βάση, κρέμα από άνθος αραβοσίτου και από πάνω ζελέ. Ξέρετε που το φτιάχνουν σε γιορτές που μαζεύονται 50 συγγενείς σε ένα σπίτι;;!! Νομίζω καταλάβατε ακριβώς τι εννοώ.

Αφήστε που πρόκειται για ένα τόσο καλοκαιρινό γλυκό διότι είναι πραγματικά δροσερό. Όμως εγώ ήθελα να το κάνω λίγο πιο gourmet ή βασικά έτσι όπως θα ήθελα να μου το σερβίρουν σε ένα μαγαζί.
{{< /intro >}}

{{< alternatives >}}
Αντί για σαβαγιάρ έφτιαξα ένα παντεσπάνι βανίλια, δηλαδή ένα cake, και αντί για μία κλασσική κρέμα patisserie χρησιμοποίησα γάλα καρυδιού ώστε να είναι ακόμα πιο vegeterian και να αποκτήσει ένα πιο έντονο χρώμα. Επίσης το γάλα καρυδιού έχει ελάχιστα πιο λίγα λιπαρά από το πλήρες γάλα που χρειάζεται η κλασική συνταγή. Μπορείτε να ακολουθήσετε ακριβώς τα ίδια βήματα χρησιμοποιώντας πλήρες γάλα, όχι όμως γάλα με χαμηλά λιπαρά μιας και αυτά βοηθούν στο να δέσει η κρέμα. Επιπλέον μπορείτε να σιροπιάσετε το παντεσπάνι σας αφού το βγάλετε από τον φούρνο.

Η σωστή σειρά και η πιο εύκολη για να φτιάξετε το γλυκό είναι:
1) Φτιάχνουμε και ψήνουμε το παντεσπάνι.
2) Όσο αυτό κρυώνει φτιάχνουμε την κρέμα και το ζελέ.
3) Αφού το γλυκό μας έχει κρυώσει και το ζελέ έχει πήξει ελαφρά συναρμολογούμε και αφήνουμε στο ψυγείο.

ΚΑΛΗ ΣΑΣ ΑΠΟΛΑΥΣΗ!
{{< /alternatives >}}

{{< recipestats 
    duration="9 ώρες"
    portions="12-14 κομμάτια"
>}}

{{< ingredients >}}
180gr αλεύρι που φουσκώνει μόνο του
180gr κρυσταλλική ζάχαρη
180gr βούτυρο ανάλατο σε θερμοκρασία δωματίου, κομμένο σε κυβάκια
3 μεσαία αυγά (περίπου 150-180gr)
1 γεμάτες κ. γλυκού Baking Powder
2 κ. γλυκού εκχύλισμα βανίλιας
1 λίτρο γάλα καρυδιού
100gr κορν φλάουρ
6 κρόκους
270gr κρυσταλλική ζάχαρη
1 κ. γλυκού εκχύλισμα πορτοκαλιού
100gr βούτυρο
2 πακέτα ζελέ ανανά
1 μεγάλη κονσέρβα ανανά
{{< /ingredients >}}

{{< steps >}}
Προθερμαίνετε τον φούρνο στους 170ºC στον αέρα με την σχάρα στην μεσαία ράγα.
Παίρνουμε ένα τετράγωνο ταψί 35Χ25 εκ. με ψηλά τοιχώματα και λαδόκολλα. Κόψτε στο μέγεθος της βάσης της φόρμας ένα αντίστοιχο παραλληλόγραμμο από λαδόκολλα. Στη συνέχεια βουτυρώστε τον πάτο της φόρμας , ακουμπήστε πάνω του τη λαδόκολλα και βουτυρώστε και αυτήν από πάνω. Έτσι θα είστε σίγουροι ότι δεν θα κολλήσει το παντεσπάνι.
Βάλτε το αλεύρι και το baking powder μέσα σε ένα κόσκινο και κοσκινίστε το μείγμα στο bowl του mixer.
Προσθέστε όλα τα υπόλοιπα υλικά στο μπολ.
Χτυπάμε με το σύρμα σε υψηλή ταχύτητα για περίπου ένα λεπτό, μέχρι όλα τα υλικά να έχουν γίνει ένα ομοιογενές μείγμα. Για να δείτε αν είναι έτοιμο το μείγμα πάρτε μια κουταλιά σούπας απ’ το μείγμα και χτυπήστε το κουτάλι στο χείλος του bowl. Aν η ζύμη παντεσπάνι πέφτει μέσα εύκολα είναι έτοιμη. Αν είναι κάπως στέρεα, προσθέστε μια-δυο κουταλιές σούπας νερό τη φορά και αναμείξτε πάλι για λίγα δευτερόλεπτα, μέχρι η ζύμη να είναι πιο ρευστή.
Μοιράστε τη ζύμη του παντεσπάνι μέσα στο ταψί και απλώστε τη καλά.
Βάλτε στο φούρνο και ψήνετε για 30 λεπτά. Δεν το πειράζετε από εκεί και πέρα και δεν ανοίγετε το φούρνο για κανένα λόγο, γι’ αυτή τη μισή ώρα.
Μετά από μισή ώρα, ανοίξτε το φούρνο και ελέγξτε αν το κέικ έχει γίνει, πιέζοντας με το δάχτυλό σας ελαφρά στην επιφάνεια. Αν επανέλθει μόλις αφαιρέσετε τη πίεση και οι άκρες του παντεσπάνι έχουν αρχίσει να αποκολλώνται από τη φόρμα, είναι έτοιμο. Αν όχι αφήστε το για λίγα λεπτά ακόμη.
Αφαιρείτε απ’ το φούρνο και ακουμπάτε τη φόρμα πάνω σε μια σχάρα για να κρυώσει σταδιακά.
Μετά από ένα λεπτό αφαιρέστε το προσεκτικά. Αφαιρέστε από τον πάτο την λαδόκολλα και αφήστε να κρυώσει καλά σε μία σχάρα. Δεν πειράζει αν σπάσει σε μεγάλα κομμάτια.
Βάζουμε σε μια κατσαρόλα 700 γρ. από το γάλα καρυδιού καθώς και το εκχύλισμα πορτοκαλιού.
Προσθέτουμε όλη τη ζάχαρη αλλά δεν ανακατεύουμε. Αν ανακατέψουμε η ζάχαρη δημιουργεί ένα προστατευτικό στρώμα στον πάτο της κατσαρόλας και δεν αφήνει το γάλα να βράσει.
Ανάβουμε το μάτι σε μέτρια φωτιά και ζεσταίνουμε το μείγμα μέχρι να πάρει μία βράση.  Θέλουμε να είναι καυτό και να έχει αρχίσει να κάνει φουσκάλες.
Σε ένα bowl βάζουμε το κορν φλάουρ και τους κρόκους. Προσθέτουμε και τα υπόλοιπα 300 γρ. από το γάλα και με ένα σύρμα ανακατεύουμε καλά για να μην κάνει γρομπαλάκια.
Όταν βράσει το γάλα βγάζουμε από την φωτιά και προσθέτουμε με μία κουτάλα λίγο από αυτό στο bowl με τους κρόκους. Ανακατεύουμε καλά και προσθέτουμε όλο το μείγμα στην κατσαρόλα με το υπόλοιπο γάλα.ανακατεύουμε το μείγμα από το μπολ αφαιρώντας από τη φωτιά. Με ένα σύρμα ανακατεύουμε πάρα πολύ καλά. Επιστρέφουμε στη φωτιά.
Συνεχίζουμε να ανακατεύουμε καλά συνέχεια μέχρι να πήξει. Προσπαθούμε να «ψήσουμε» την κρέμα μιας και το κορν φλάουρ πρέπει να ψηθεί για να «εξαφανιστεί» η γεύση του. Αυτό μπορεί να πάρει μέχρι και δέκα λεπτά μαγειρέματος σε πολύ σιγανή φωτιά και συνεχές ανακάτεμα.
Τέλος αφαιρούμε από τη φωτιά, προσθέτουμε το βούτυρο και ανακατεύουμε μέχρι να λιώσει και αυτό.
Βάζουμε μεμβράνη από πάνω να ακουμπάει πάνω στην κρέμα για να μην κάνει κρούστα και τη αφήνουμε στην άκρη.
Ακολουθούμε τις οδηγίες που αναγράφονται στην συσκευασία για να φτιάξουμε τον ζελέ.
Βάζουμε στο ψυγείο διότι θέλουμε να έχει πήξει μερικώς για να το ρίξουμε πάνω στο γλυκό. Δεν θέλουμε να είναι σαν νερό γιατί μπορεί να πάει κάτω από το γλυκό. Θέλουμε να είναι πηχτό αλλά να μην έχει σχηματιστεί ακόμα ζελέ.
Ξαναβάζουμε το παντεσπάνι στο ταψί που το ψήσαμε αφού πρώτα το έχουμε καθαρίσει.
Από πάνω ρίχνουμε την κρέμα και σκεπάζουμε με μεμβράνη όσο πήζει το ζελέ στο ψυγείο. Δεν βάζουμε το ταψί στο ψυγείο.
Όταν είναι έτοιμο το ζελέ στρώνουμε πάνω από την κρέμα κομμάτια από την κομπόστα ανανά και ρίχνουμε το ζελέ.
Βάζουμε στο ψυγείο και αφήνουμε να παγώσει για τουλάχιστον 6-7 ώρες.
{{< /steps >}}