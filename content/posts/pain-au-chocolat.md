---
date: 2022-01-03
draft: false
image: https://i.imgur.com/7qgs5wb.jpg
title: "Pain au chocolat"
type: post
categories:
- "Γλυκά"
- "Vegetarian"
- "Συνταγές"
- "Ζύμες"
- "Διεθνής κουζίνα"
- "Γαλλία"
---

{{< intro >}}
Ξέρω ότι χρειάζεται περίπου ένα Σαββατοκύριακο για να ασχοληθεί κανεις... σχεδόν μισό κιλό βούτυρο, αρκετό αλεύρι και πολύ άνοιγμα με τον πλάστη. Όμως ρε παιδιά το αποτέλεσμα είναι συγκλονιστικό. Βάζεις λίγη γαλλική μουσική να παίζει στο background, αν έχεις ανάβεις και το τζάκι, φτιάχνεις μία ζεστή κούπα καφέ ή σοκολάτα και τρως ένα δικό σου κρουασανάκι με σοκολάτα. ΔΙΚΟ ΣΟΥ! Μόλις το έβγαλες από τον φούρνο, όλο το σπίτι μυρίζει βούτυρο και έτσι έχεις καταφέρει να γίνεις ένας μικρός φούρναρης και να φτιάξεις κάτι για το οποίο ταξιδεύουν από όλο τον κόσμο για να το δοκιμάσουν. Παιδιά, τι άλλο να πω, για μένα αυτό είναι ευτυχία!

Τα pain au chocolat είναι ένα "κρουασάν" που μας έρχετε από την νοτιοδυτική Γαλλία. Σε ελληνική μετάφραση σημαίνει "ψωμάκι με σοκολάτα". Η διαδικασία με την οποία το φτιάχνουμε καθώς και η γεύση είναι σαν αυτή του κρουασάν οπότε πρακτικά με ένα σμπάρο δύο τριγώνια. Με αυτή την συνταγή μαθαίνετε και τις δύο συνταγές, που πρακτικά είναι μία, με την διαφορά της σοκολάτας.
{{< /intro >}}

{{< alternatives >}} Μπορείτε να δοκιμάσετε να φτιάξετε και μερικά χωρίς σοκολάτα. Κόψτε τα στην μέση και βάλτε τυρί και βούτυρο, μαρμελάδα, αλλαντικά ή ότι θέλετε. Απλά εδώ η συνταγή, οι χρόνοι, οι ποσότητες, όλα πρέπει να τηρηθούν στην επ'ακριβώς. ΚΑΛΗ ΣΑΣ ΑΠΟΛΑΥΣΗ!
{{< /alternatives >}}

{{< recipestats 
    duration="22 ώρες"
    portions="16 pain au chocolat"
>}}

{{< ingredients >}} 
340mL χλιαρό νερό + 1 κ.σούπας για το άλειμμα
1 φακελάκι ξηρή μαγιά (8gr)
50gr καστανή ζάχαρη
540gr αλεύρι για όλες τις χρήσεις + για το άνοιγμα της ζύμης
15gr αλάτι + 1 πρέζα για το άλειμμα
57gr βούτυρο, σε θερμοκρασία δωματίου
340gr βούτυρο, παγωμένο
250 - 270gr σοκολάτα κουβερτούρα, σε κομμάτια
1 μεγάλο αυγό, σε θερμοκρασία δωματίου
{{< /ingredients >}}

{{< steps >}}
Στον κάδο του μίξερ βάζουμε το νερό, την ζάχαρη, 240gr αλεύρι, την μαγιά, το αλάτι και τα 57gr βούτυρο. Προσέχουμε να μην ακουμπήσει το αλάτι με την μαγιά. Ανακατεύουμε με τον γάντζο μέχρι να γίνει ένα μείγμα.
Προσθέτουμε το υπόλοιπο αλεύρι και συνεχίζουμε το ζύμωμα με τον γάντζο για 2-3 λεπτά, μέχρι να έχουμε μία ζύμη που ξεκολλάει με ευκολία από τα τοιχώματα του bowl.
Τοποθετούμε την ζύμη σε μία ελαφρώς αλευρωμένη επιφάνεια και συνεχίζουμε το ζύμωμα με το χέρι μέχρι να έχουμε μία λεία ζύμη, για άλλα 2 λεπτά.
Αφήνουμε στον κάδο ή σε λαδωμένο bowl που το σκεπάζουμε με διάφανη μεμβράνη για τουλάχιστον 1 ώρα μέχρι να φουσκώσει.
Μόλις ετοιμαστεί, καλύπτουμε το bowl με μία μεμβράνη και βάζουμε στο ψυγείο για 16 ώρες.
Λίγο πριν βγάλουμε την ζύμη από το ψυγείο ετοιμάζουμε το βούτυρο. Βγάζουμε το κρύο βούτυρο από το ψυγείο και το κόβουμε σε 4 κομμάτια ίσου πάχους. Τοποθετούμε μία ελαφρώς αλευρωμένη λαδόκολλα στον πάγκο εργασίας και πάνω της τοποθετούμε το βούτυρο. Αλευρώνουμε ελαφρά το βούτυρο και από πάνω ακουμπάμε μία δεύτερη λαδόκολλα. Με ένα πλάστη χτυπάμε λίγο το βούτυρο μέχρι να μαλακώσει ελαφρά και να είναι εύπλαστο. Δεν ακουμπάμε με τα χέρια διότι δεν θέλουμε να ζεσταθεί το βούτυρο. Μόλις είναι εύπλαστο ανοίγομε με τον πλάστη σε τετράγωνο μεγέθους 20cm x 20cm. Ξαναβάζουμε στο ψυγείο μέχρι να το χρειαστούμε.
Βγάζουμε την ζύμη από το bowl και την ακουμπάμε σε μία ελαφρώς αλευρωμένη επιφάνεια. Με ένα πλάστη την ανοίγουμε σε τετράγωνο σχήμα μεγέθουε 30cm x 30cm. Τοποθετούμε το βούτυρο που ανοίξαμε σε γωνία 45 μοιρών πάνω στην ζύμη. Στο τέλος θα πρέπει να έχουμε ένα τετράγωνο που μέσα του έχει ένα ρόμβο. Κλείνουμε τις 4 άκρες της ζύμης προς το κέντρο ώστε να καλύψουμε το βούτυρο με την ζύμη, σφραγίζοντας τες μεταξύ τους όσο καλύτερα μπορούμε. 
Ανοίγουμε σε σχήμα ορθογώνιου παραλληλογράμμου μεγέθους 25cm x 50cm. Διπλώνουμε το 1/3 της ζύμης προς το κέντρο και σκεπάζουμε με την υπόλοιπη ζύμη (σαν να κλείνουμε ένα γράμμα)
Όπως έχουμε μπροστά μας την ζύμη διπλωμένη σε φάκελο, την γυρνάμε 90 μοίρες και ξανανοίγουμε σε σχήμα ορθογώνιου παραλληλογράμμου μεγέθους 25cm x 50cm. Αυτή την φορά διπλώνουμε ως εξής: Όπως έχουμε μπροστά μας την ζύμη σε ορθογώνιο παραλληλόγραμμο φέρνουμε την μία μικρή πλευρά προς το κέντρο της ζύμης. Το ίδιο κάνουμε και για την απέναντι πλευρά μέχρι να ακουμπήσει η μία άκρη με την άλλη αλλά να μην ανέβει η μία πάνω στην άλλη. Στην συνέχεια παίρνουμε την ζύμη και την κλείνουμε σαν να κλείναμε ένα βιβλίο, δηλαδή ολόκληρο το ένα μέρος της να πέσει στο άλλο.
Τυλίγουμε την ζύμη σε μία ελαφρώς αλευρωμένη μεμβράνη και την βάζουμε στο ψυγείο για άλλες 8 ώρες.
Βγάζουμε την ζύμη από το ψυγείο. Κόβουμε την μισή και βάζουμε το υπόλοιπο μισό ξανά στο ψυγείο τυλιγμένο με μία μεμβράνη.
Ανοίγουμε σε ορθογώνιο παραλληλόγραμμο μεγέθους 20cm x 60cm. Κόβουμε την ζύμη σε 8 ίσα κομμάτια.
Τοποθετούμε λίγη σοκολάτα στην μία άκρη κάθε κομματιού και τυλίγουμε μέχρι την απέναντι άκρη. Τα τοποθετούμε σε ένα μεγάλο ταψί με λαδόκολλα με την πλευρά της ένωσης να ακουμπάει σε αυτή.
Πιέζουμε ελαφρά τις κορυφές των ρολών που έχουμε φτιάξει ώστε να γίνουν ελάχιστα επίπεδα και να πάρουν το χαρακτηριστικό σχήμα των pain au chocolat.
Σκεπάζουμε το ταψί με μία πετσέτα και αφήνουμε να φουσκώσουν για 1 ώρα.
20 λεπτά πριν το ψήσιμο προθερμαίνουμε τον φούρνο στους 220°C στον αέρα.
Σε ένα μικρό bowl χτυπάμε το αυγό μαζί με μία πρέζα αλάτι και 10mL νερό.
Αλείφουμε με το μείγμα αυγου τα γλυκά σε όλα τους τα σημεία προκειμένου να πάρουν ομοιόμορφο χρώμα.
Βάζουμε το ταψί στην υψηλότερη ράγα του φούρνου. Ψήνουμε για 16 λεπτά, μέχρι να πάρουν χρυσαφί χρώμα εξωτερικά και να φουσκώσουν.
Μόλις είναι έτοιμα, βγάζουμε από τον φούρνο και αφήνουμε λίγα λεπτά να κρυώσουν σε μία σχάρα.
{{< /steps >}}