---
date: 2020-04-22
draft: false
image: https://i.imgur.com/K5FhSb7.jpg
title: "Γύρος χοιρινός στο φούρνο"
type: post
categories:
- "Κρέας"
- "Συνταγές"
- "Snack & sandwich"
---

{{< intro >}}
Ποιος δεν λατρεύει τον γύρο;;; Είτε χοιρινό είτε κοτόπουλο δεν παύει να είναι γύρος. Γενικά ποιος δεν λατρεύει τα σουβλάκια;;!! Έρχονται από όλο τον κόσμο για να δοκιμάσουν το απόλυτο αυτό street food. Για μας όμως που το έχουμε καθημερινά δίπλα μας είναι κάπως διαφορετικά. Πολλές φορές λέμε πόσο παχυντικά είναι και ότι τρώμε και ξανατρώμε σουβλάκια και παχαίνουμε! Όμως πρέπει να παραδεχτούμε ότι θα μπορούσαμε να ζούμε μόνο με αυτά. Ταιριάζουν σε περιστάσεις με φίλους, όταν καλείς κόσμο σπίτι, όταν έχει ποδόσφαιρο στην τηλεόραση ακόμα και όταν είσαι μόνος και δνε θες να μαγειρέψεις.

Έτσι το έπαθα και εγώ πριν μία βδομάδα που ακόμα είχε το Mundial. Σκεφτόμουν όλη την μέρα ένα σουβλάκι με γύρο χοιρινό…ένα τρόπος του λέγειν δηλαδή. Όμως είχε μπάλα στην τηλεόραση και μετά από μία αρκετά κουραστική μέρα ήθελα να μείνω σπίτι. Στην αρχή σκέφτηκα να κάνω μια καταπληκτική (για τα γούστα μου) συνταγή από το site μου, αυτό του γύρου χοιρινού στο τηγάνι αλλά απλά δεν  είχα κέφι να τηγανίσω.  Έτσι, μετά από έναν καλό μεσημεριανό ύπνο, αποφάσισα να φτιάξω τον δικό μου σουβλάκι όπως θα ήθελα να ήταν σε ένα μαγαζί οπού ναι θα δικαιολογούσα 1000% τα 2,2-2,4€ που το βρίσκεις στα περισσότερα μαγαζιά.
{{< /intro >}}

{{< alternatives >}}Διάλεξα χοιρινή σπάλα αλλά μπορείτε να πάρετε και χοιρινό λαιμό που είναι αρκετά πιο λιπαρός αλλά εξίσου νόστιμος. Επίσης μην φοβηθείτε το ελαιόλαδο διότι το χρειάζεται για να μην στεγνώσει. Τέλος είναι λογικό πως όσο περισσότερο αφήσουμε το μαριναρισμένο κρέας στο ψυγείο τόσο περισσότερη γεύση θα αποκτήσει από τα μπαχαρικά. Επιπλέον θα σας δώσω την συνταγή για τις πιο τέλειες και healthy τηγανητές πατάτες ώστε να φάτε ένα σουβλάκι από άλλον πλανήτη. ΚΑΛΗ ΣΑΣ ΟΡΕΞΗ!
{{< /alternatives >}}

{{< recipestats 
    duration="2 ώρες"
    portions="8"
>}}

{{< ingredients >}}
1 κιλό χοιρινή σπάλα, κομμένη σε λεπτές φέτες
2 κ. σούπας καστανή ζάχαρη
4 κ. σούπας αποξηραμένη ρίγανη
2 1/2 κ. σούπας καπνιστή πάπρικα
1/2 κ. γλυκού κόλιανδρο τριμμένο
1/2 κ. γλυκού κόκκινο πιπέρι
αλάτι
μαύρο πιπέρι
6 κ. σούπας ελαιόλαδο
1 πατάτα
3-4 μεγάλες πατάτες
πάπρικα
αποξηραμένο θυμάρι
αλάτι
μαύρο πιπέρι
ελαιόλαδο για το τηγάνισμα
8 πίτες για σουβλάκια
ντομάτα, κομμένη σε λεπτές φέτες
κρεμμύδι, κομμένο σε λεπτές φέτες
τζατζίκι
{{< /ingredients >}}

{{< steps >}}
Σε ένα bowl αναμειγνύουμε την ζάχαρη, την ρίγανη, την πάπρικα, τον κόλιανδρο, το κόκκινο πιπέρι, το αλάτι, το μαύρο πιπέρι και το ελαιόλαδο μέχρι να γίνει μια πάστα αρκετά ανακατεμένη.
Προσθέτουμε στο ίδιο bowl το κρέας μας και ανακατεύουμε καλά μέχρι η μαρινάδα να πάει σε όλο το κρέας.
Σκεπάζουμε με μεμβράνη και αφήνουμε στο ψυγείο για τουλάχιστον 1 ώρα.
Όταν θέλουμε να το μαγειρέψουμε βγάζουμε από το ψυγείο.
Προθερμαίνουμε τον φούρνο στους 200°C στον αέρα.
Πλένουμε μια πατάτα πολύ καλά και κόβουμε μια πλευρά από τις δύο φαρδιές πλευρές τις έτσι ώστε να δημιουργήσουμε μια σταθερή βάση. Τυλίγουμε με αλουμινόχαρτο και καρφώνουμε ένα καλαμάκι από σουβλάκι.
Βάζουμε σε ένα ταψί και αρχίζουμε να περνάμε μία προς μία σχεδόν σταυρωτά τις φέτες κρέατος που μαρινάραμε. Σκοπός είναι να δημιουργήσουμε κάτι παρόμοιο με την σούβλα που βλέπουμε στα μαγαζιά.
Ψήνουμε για τουλάχιστον 1 ώρα στον φούρνο. Αν δούμε ότι παίρνει χρώμα τυλίγουμε με αλουμινόχαρτο και συνεχίζουμε το ψήσιμο.
Αν θέλουμε να είμαστε σίγουροι ότι ο γύρος μας θα ψηθεί μέχρι μέσα πρέπει να του συμπεριφερθούμε όπως συμβαίνει και στο μαγαζί. Κόβουμε από μέσα προς τα έξω και ξαναβάζουμε στο φούρνο για να συνεχιστεί το ψήσιμο. Αν δεν έχουμε πρόβλημα με το μέτρια ψημένο κρέας όσο κινούμαστε προς το κέντρο της «σούβλας» μας τότε αφαιρούμε κατευθείαν από το φούρνο και σερβίρουμε.
Ξεπλένουμε καλά τις πατάτες μας.
Ρίχνουμε σε μια κατσαρόλα με αλατισμένο νερό και βράζουμε μέχρι να μαλακώσουν και να μπορούμε να τις τσιμπήσουμε εύκολα με ένα πιρούνι χωρίς όμως να σπάνε.
Όταν είναι έτοιμες, αφαιρούμε από την κατσαρόλα και αφήνουμε στην άκρη να κρυώσουν για 20 λεπτά ώστε να μπορούμε να τις ακουμπήσουμε.
Μεταφέρουμε σε ένα ξύλο κοπής και κόβουμε τις πατάτες κυδωνάτες ή σε ροδέλες.
Βάζουμε σε ένα τηγάνι λίγο ελαιόλαδο και περιμένουμε να κάψει καλά.
Μόλις είναι έτοιμο, προσεχτικά τοποθετούμε τις πατάτες μέσα στο λάδι. Δεν παραγεμίζουμε το τηγάνι για να μην πέσει η θερμοκρασία του
Τηγανίζουμε μέχρι να πάρουν ωραίο χρυσαφένιο χρώμα και να γίνουν τραγανές γυρνώντας και από τις δύο πλευρές.
Σε ένα μπολ βάζουμε λίγη πάπρικα, το θυμάρι, αλάτι, πιπέρι και ανακατεύουμε με ένα κουτάλι.
Αφαιρούμε τις πατάτες και έτσι όπως είναι καυτές τις ρίχνουμε μέσα στο μπολ και ανακατεύουμε.
Επαναλαμβάνουμε την διαδικασία και για τις υπόλοιπες πατάτες
Ελέγχουμε το αλατοπίπερο και σερβίρουμε ζεστές.
Ρίχνουμε λίγο ελαιόλαδο, αλάτι και πιπέρι στις πίτες και τις ζεσταίνουμε στον ήδη ζεστό φούρνο.
Με ένα κοφτερό μαχαίρι κόβουμε από λίγο από τον γύρο και τον βάζουμε στη πίτα. Προσθέτουμε ντομάτα, κρεμμύδι, τζατζίκι, πατάτες και σερβίρουμε.
{{< /steps >}}