---
date: 2020-04-03
draft: false
image: https://i.imgur.com/QPR1v40.jpg
title: "Τσοκερτμέ κεμπάπ"
type: post
categories:
- "Κρέας"
- "Συνταγές"
- "Διεθνής κουζίνα"
- "Τουρκία"
- "Ένα σκεύος"
---

{{< intro >}}
Η αλήθεια είναι ότι έκανα μία μεγάλη αποχή από την μαγειρική και το blog! Στην αρχή για διακοπές Χριστουγέννων αλλά στην συνέχεια έπεσε πραγματικά πολύ δουλειά και έτσι η αποχή έγινε αναγκαστική. Όμως ήρθε ΕΠΙΤΕΛΟΥΣ η ώρα να ξεκινήσει και μαγειρικά αυτή η χρονιά! Έτσι αποφάσισα πως δεν υπάρχει τίποτα καλύτερο από το να ξεκινήσω με κάτι «χυδαίο», πεντανόστιμο και αμιγώς ανατολίτικο. Μιλάω λοιπόν για το Cokertme Kebab. Πρόκειται για μία τούρκικη συνταγή, συνυφασμένη με την περιοχή Μπουντρούμ ή γνωστότερη σε μας ως Αλικαρνασσός. To Cokertme είναι μία επαρχία της περιοχής εκείνης.

Ας σας περιγράψω όμως λίγο τι φαγητό είναι αυτό. Λεπτές φέτες άπαχου μοσχαρίσιου κομματιού που μαρινάρονται σε ένα μείγμα με κρεμμύδι, σκόρδο, ελαιόλαδο, κύμινο, θυμάρι και αλατοπίπερο. Αυτές οι φέτες τηγανίζονται και συνοδεύονται με τηγανητές πατάτες πολύ ψιλοκομμένες, άρα και λίγο πιο καμένες (και πραγματικά αυτό είναι που απογειώνει το πιάτο αλλά….γούστα είναι αυτά) καθώς και με κόκκινη σάλτσα και γιαούρτι με σκόρδο! Έλα τώρα το διάβασες όλο αυτό και δεν σου τρέχουν τα σάλια;;;;;;
{{< /intro >}}

{{< alternatives >}}Εγώ στην δικιά μου εκδοχή πρόσθεσα και χοντροκομμένη ντομάτα, κρεμμύδι, πιπεριά και μανιτάρια. Αυτό είναι καθαρά προαιρετικό αλλά πάει το φαγητό σε άλλο επίπεδο γιατί φτιάχνει μία σαλτσούλα που ανακατεύεται με το κρέας καθώς μαγειρεύονται όλα μαζί και του δίνει τριπλάσια γεύση. Η επιλογή όμως είναι δική σας. ΚΑΛΗ ΟΡΕΞΗ!
{{< /alternatives >}}

{{< recipestats 
    duration="2 ώρες"
    portions="5"
>}}

{{< ingredients >}} 
1 κιλό μοσχαρίσιο κιλότο, κομμένο σε λεπτές φέτες
5 μεγάλες πατάτες, κομμένες σε λεπτές λωρίδες
200gr στραγγιστό γιαούρτι 2% (1 κεσεδάκι)
150mL ελαιόλαδο
100mL ηλιέλαιο για το τηγάνισμα
αλάτι
μαύρο πιπέρι
αποξηραμένο θυμάρι
κύμινο
5 μεγάλες σκελίδες σκόρδο
3 μεγάλα κρεμμύδια
4 κ. σούπας ξύδι από κόκκινο κρασί
3 μεγάλες ντομάτες
1 μεγάλη κ. σούπας πελτέ ντομάτας
2 κόκκινες πιπεριές
500gr μανιτάρια
{{< /ingredients >}}

{{< steps >}} 
Ψιλοκόβουμε 2 κρεμμύδια, 3 σκελίδες σκόρδο και τα ρίχνουμε σε ένα μεγάλο bowl μαζί με το κρέας που έχουμε κόψει σε λεπτές φέτες, 7 κ. σούπας ελαιόλαδο (105mL),  το ξύδι, αρκετό αλάτι, πιπέρι, θυμάρι καθώς και κύμινο. Επειδή αυτή είναι η μοναδική φάση που μπορούμε να αλατίσουμε το κρέας μας, δεν φοβόμαστε να προσθέσουμε αλάτι.
Σκεπάζουμε το bowl με μία μεμβράνη και βάζουμε στο ψυγείο για τουλάχιστον 1 ώρα.
Χτυπάμε καλά 2 ντομάτες σε έναν πολυκόφτη μέχρι να έχουμε ένα ζωμό ντομάτας χωρίς μεγάλα κομμάτια
Βάζουμε ένα μικρό κατσαρολάκι σε δυνατή φωτιά και ρίχνουμε 1 κ.σούπας (15mL) ελαιόλαδο να ζεσταθεί
Μόλις είναι έτοιμο προσθέτουμε τον πελτέ ντομάτας και ανακατεύουμε για 1 λεπτό ώστε να μην μας καεί. Έτσι καταφέρνουμε να αρωματίσουμε λίγο το ελαιόλαδο.
Χαμηλώνουμε την φωτιά και ρίχνουμε τον ζωμό ντομάτας που έχουμε φτιάξει. Προσθέτουμε αλάτι, πιπέρι, θυμάρι και κύμινο. Βράζουμε για 10-15 λεπτά ή μέχρι να δέσει η σάλτσα. Στο τέλος δοκιμάζουμε και προσαρμόζουμε την γεύση ανάλογα.
Βάζουμε ένα μεγάλο αντικολλητικό τηγάνι σε δυνατή φωτιά και ρίχνουμε όλο το ηλιέλαιο.
Αφήνουμε να κάψει πάρα πολύ καλά. Παράλληλα αλατίζουμε τις πατάτες.
Τηγανίζουμε τις πατάτες μέχρι να πάρουν χρώμα. Το πόσο γρήγορα θα είναι έτοιμες εξαρτάται από το πάχος που έχετε κόψει τις πατάτες και από το πόσο καυτό είναι το ηλιέλαιο. Όσο τηγανίζουμε τις πατάτες βγάζουμε το κρέας στο ψυγείο ώστε να έρθει σε θερμοκρασία δωματίου.
Χοντροκόβουμε τα μανιτάρια, τις πιπεριές, 1 ντομάτα, 1 κρεμμύδι και αφήνουμε στην άκρη.
Βάζουμε μία ρηχή και πλατιά κατσαρόλα ή ένα μεγάλο αντικολλητικό τηγάνι σε δυνατή φωτιά. Ρίχνουμε 2 κ. σούπας ελαιόλαδο (30mL) και αφήνουμε να κάψει καλά.
Όταν είναι έτοιμο, χαμηλώνουμε λίγο την φωτιά και ρίχνουμε το μισό κρέας. Μαγειρεύουμε μέχρι να πάρει χρώμα και από τις δύο πλευρές. Δεν θέλουμε να παραγεμίσουμε το τηγάνι γιατί το κρέας δεν θα σοταριστεί αλλά θα βγάλει τα υγρά του και θα βράσει οπότε αν το σκεύος σας είναι μικρό χωρίστε το σε 3 δόσεις
Μόλις είναι έτοιμη η μία δόση αφαιρούμε σε ένα bowl και συνεχίζουμε με την επόμενη μέχρι να τελειώσει το κρέας. Επειδή το έχουμε κόψει σε λεπτές λωρίδες ο χρόνος που χρειάζεται για να πάρει χρώμα είναι αρκετός και για να ψηθεί μέχρι μέσα. Αν το έχετε κόψει σε μεγαλύτερα κομμάτια αρκεί να το αφήσετε για περισσότερη ώρα σε λίγο πιο χαμηλή φωτιά.
Όταν ψηθεί όλο το κρέας ρίχνουμε στο τηγάνι όλα τα χοντροκομμένα λαχανικά καθώς και αλατοπίπερο, θυμάρι και λίγο κύμινο. Μαγειρεύουμε μέχρι να μαλακώσουν, ανακατεύοντας ανά χρονικά διαστήματα για περίπου 5-6 λεπτά.
Μόλις μαλακώσουν και είναι σχεδόν έτοιμα ρίχνουμε και το κρέας, ανακατεύουμε και αφήνουμε να μαγειρευτούν όλα μαζί για 1-2 λεπτά. Αποσύρουμε από την φωτιά.
Λιώνουμε τις 2 σκελίδες σκόρδο που μας έχουν περισσέψει. Σε ένα μικρό bowl ρίχνουμε το γιαούρτι και προσθέτουμε το λιωμένο σκόρδο, ελάχιστο ελαιόλαδο, αλατοπίπερο και κύμινο.
Σερβίρουμε βάζοντας σε ένα πιάτο πρώτα τις πατάτες, μετά το κρέας, από πάνω γιαούρτι και στο τέλος την κόκκινη σάλτσα.
{{< /steps >}}