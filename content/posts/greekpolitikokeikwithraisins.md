---
date: 2020-04-10
draft: false
image: https://i.imgur.com/cmArv6G.jpg
title: "Πολίτικο cake με σταφίδες"
type: post
categories:
- "Γλυκά"
- "Συνταγές"
- "Vegetarian"
- "Cakes & Μπισκότα"
- "Πίτες & Τάρτες"
---

{{< intro >}}
Όπως καταλαβαίνετε πολίτικο κέικ ίσον ΒΑΣΙΛΟΠΙΤΑ την οποία, όπως και με τα μελομακάρονα, δεν είναι ανάγκη να φτιάχνουμε μόνο την πρωτοχρονιά. Ίσα ίσα που οι βασιλόπιτες είναι ένα τόσο ευφάνταστο concept που μπορούμε να πειραματιζόμαστε όλο τον χρόνο. Δείτε το ως ένα πείραμα 364 ημερών για να έχουμε την 365η την καλύτερη πίτα ώστε ξεκινήσουμε τον χρόνο με χαρά και αισιοδοξία. Ειδικά τώρα που οι καιροί είναι δύσκολοι μία βασιλόπιτα είναι ότι πρέπει για να μας θυμίσει ότι τα όνειρα μας είναι ακόμα εδώ ζωντανά και ότι μόλις λήξει η όλη ιστορία πρέπει, περισσότερο από ποτέ, να τα διεκδικήσουμε και να τα κυνηγήσουμε.
{{< /intro >}}

{{< alternatives >}}Σχετικά με το γλυκό οι συμβουλές που έχω να σας δώσω είναι πολλές. Μπορείτε να μουλιάσετε τις σταφίδες σε λικέρ βύσσινο αλλά νομίζω συμφωνείτε πως η ιδέα της βυσσινάδας με τσίπουρο είναι καλύτερη. Αφήστε το γεγονός του ότι μόλις τις μουλιάσετε το «ζουμί» που μένει είναι ένα εξαιρετικό ρόφημα για την συνέχεια της συνταγής. Επίσης θέλω να σας παρακαλέσω θερμά να αφήσετε το κέικ ΝΑ ΚΡΥΩΣΕΙ ΤΕΛΕΙΩΣ πριν ρίξετε την λευκή σοκολάτα, η οποία πρέπει να είναι ΤΟΥΛΑΧΙΣΤΟΝ χλιαρή, αν όχι κρύα, γιατί σε αντίθετη περίπτωση θα αρχίσουν να τρέχουν σοκολάτες από παντού και δεν θα σταθεί τίποτα πάνω της για γλάσο. Ξέρω ότι όταν φρεσκοφουρνίζεις κάτι θες αμέσως να δοκιμάσεις αλλά απλά σκεφτείτε το χαμό στην κουζίνα σας όταν θα τρέχει παντού η λευκή σοκολάτα απλά και μόνο γιατί δεν κρύωσε. ΚΑΛΗ ΣΑΣ ΑΠΟΛΑΥΣΗ!
{{< /alternatives >}}

![Ολόκληρο πολίτικο cake](https://i.imgur.com/UVT2NdQ.jpg "Ολόκληρο πολίτικο cake")

{{< recipestats 
    duration="2 ώρες & 30 λεπτά"
    portions="8 μεγάλα κομμάτια"
>}}

{{< ingredients >}} 
250gr μαργαρίνη,σε θερμοκρασία δωματίου + ελάχιστη για το άλειμμα της φόρμας
500gr αλεύρι που φουσκώνει μόνο του
1 κ. γλυκού baking powder
5 αυγά
380gr ζάχαρη κρυσταλλική
1 κ. γλυκού εκχύλισμα βανίλιας ή 2 βανιλίνες
200gr γιαούρτι (1 κεσεδάκι)
ξύσμα & χυμός από 1 μεγάλο πορτοκάλι
ξύσμα από 1 λεμόνι
100gr σοκολάτα κουβερτούρα, ψιλοκομμένη
80gr καρύδια, χοντροκομμένα
80mL συμπυκνωμένη βυσσινάδα
40mL τσίπουρο
1 μεγάλο κόκκινο μήλο, τριμμένο στη χοντρή πλευρά του τρίφτη
80gr ξανθές σταφίδες
1/2 κ. γλυκού τριμμένη κανέλα
1/2 κ. γλυκού τριμμένο γαρύφαλλο
300gr κουβερτούρα λευκής σοκολάτας
100mL κρέμα γάλακτος, πλήρης
{{< /ingredients >}}

{{< steps >}}
Σε ένα μικρό bowl αναμειγνύουμε την βυσσινάδα με το τσίπουρο. Προσθέτουμε τις σταφίδες και τις αφήνουμε να μουλιάσουν.
Στον κάδο του mixer ρίχνουμε την μαργαρίνη, την ζάχαρη και χτυπάμε με το μεταλλικό Κ μέχρι να λιώσει καλά η ζάχαρη και να ασπρίσει το μείγμα.
Προσθέτουμε ένα-ένα τα αυγά περιμένοντας να ενσωματωθεί το ένα για να ρίξουμε το επόμενο.
Συνεχίζουμε με το εκχύλισμα βανίλιας, την κανέλα, το γαρίφαλο, το ξύσμα από ένα πορτοκάλι και το ξύσμα από ένα λεμόνι.
Μόλις ομογενοποιηθούν με το υπόλοιπο μείγμα προσθέτουμε το γιαούρτι, το τριμμένο μήλο και τον χυμό πορτοκαλιού.
Σε ένα bowl ανακατεύουμε το αλεύρι με το baking powder. Ρίχνουμε σιγά σιγά το μείγμα αλευριού μέσα στον κάδο του mixer με τα υπόλοιπα υλικά.
Μόλις ομογενοποιηθεί με τα υπόλοιπα υλικά σταματάμε το mixer και ρίχνουμε τις σταφίδες, την σοκολάτα και τα καρύδια. Ανακατεύουμε καλά αλλά απαλά με μία μαρίζ ώστε να μην χάσει όγκο το μείγμα του κέικ.
Αλείφουμε ένα στρογγυλό ταψί 28 εκ. με λίγη μαργαρίνη και αλευρώνουμε καλά. Για να είμαστε σίγουροι ότι δεν θα μας κολλήσει μπορούμε να στρώσουμε και μία λαδόκολλα στον πάτο του ταψιού.
Προθερμαίνουμε τον φούρνο στους 180°C.
Ψήνουμε το κέικ μας για 60 λεπτά ή μέχρι να έχει ψηθεί και να έχει ροδίσει εξωτερικά. Ξέρουμε ότι είναι έτοιμο όταν βάλουμε ένα μαχαίρι ή μια οδοντογλυφίδα στο κέντρο του κέικ και βγαίνει καθαρό.
Όταν είναι έτοιμο βγάζουμε από τον φούρνο, αφήνουμε 2-3 λεπτά να κρυώσει ελαφρά και ξεφορμάρουμε. Αφήνουμε να κρυώσει τελείως πριν ρίξουμε το γλάσο.
Σε bain marie λιώνουμε την λευκή σοκολάτα μαζί με την κρέμα γάλακτος. Μόλις λιώσει και σχηματιστεί το γλάσο μας αφήνουμε στην άκρη να κρυώσει και να σφίξει ελαφρά ώστε να μπορέσει να σταθεί πάνω στο γλυκό μας. Όταν συμβεί αυτό και έχει κρυώσει καλά και το κέικ μας περιχύνουμε και απλώνουμε ομοιόμορφα.
Διακοσμούμε με λίγες φέτες μανταρίνι ή πορτοκάλι και σερβίρουμε.
{{< /steps >}}