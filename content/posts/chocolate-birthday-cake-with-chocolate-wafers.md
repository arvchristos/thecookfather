---
date: 2020-04-14
draft: false
image: https://i.imgur.com/sTqRO19.jpg
title: "Τούρτα σοκολάτας με πουράκια σοκολάτας"
type: post
categories:
- "Γλυκά"
- "Συνταγές"
- "Cakes & μπισκότα"
- "Vegetarian"
---

{{< intro >}}
Πριν περίπου μία εβδομάδα ένας φίλος μου ζήτησε αν μπορώ να φτιάξω την τούρτα της κοπέλας του και καλής μου φίλης. Θέλαμε να της κάνουμε έκπληξη και σίγουρα μια σπιτική τούρτα δίνει άλλη αξία! Στην αρχή μου ζήτησε μια τούρτα με ζαχαρόπαστα που είχαν δει στο Internet. Έχετε δουλέψει ποτέ με ζαχαρόπαστα;;;; Εγώ προσωπικά όχι και έτσι η πρώτη μου φορά δεν ήταν και η καλύτερη και σίγουρα δεν ήταν αυτό που έπρεπε να φτιάξω.
{{< /intro >}}

{{< alternatives >}}Έτσι, αποφάσισα να κάνω του κεφαλιού και να φτιάξω κάτι που σίγουρα δεν θα μπορούσε να περάσει απαρατήρητο.  Την «έντυσα» με πουράκια και από πάνω έβαλα πολλά σοκολατάκια διαφόρων σχημάτων και μεγεθών. Στην πραγματικότητα είναι σαν ένα τεράστιο cake για τους φανατικούς της σοκολάτας. ΚΑΛΗ ΣΑΣ ΑΠΟΛΑΥΣΗ!
{{< /alternatives >}}

{{< recipestats 
    duration="1 ώρα"
    portions="12 κομμάτια"
>}}

{{< ingredients >}}
350gr αλεύρι που φουσκώνει μόνο του
350gr κρυσταλλική ζάχαρη
350gr βούτυρο ανάλατο σε θερμοκρασία δωματίου, κομμένο σε κυβάκια
6 μεσαία αυγά (περίπου 300-350gr)
2 γεμάτες κ. γλυκού Baking Powder
2 κ. γλυκού εκχύλισμα βανίλιας
80gr κακάο σε σκόνη
100gr βούτυρο σε θερμοκρασία δωματίου, κομμένο σε κομμάτια
450gr ζάχαρη άχνη
125gr κακάο (μια συσκευασία)
250mL κρέμα γάλακτος πλήρης
2 κ. σούπας σιρόπι βανίλιας
πουράκια σοκολάτας
διάφορα σοκολατάκια σε διαφορετικά σχήματα και μεγέθη
{{< /ingredients >}}

{{< steps >}}
Προθερμαίνετε τον φούρνο στους 170ºC στον αέρα με την σχάρα στην μεσαία ράγα.
Παίρνουμε 2 στρογγυλές αντικολλητικές φόρμες για cake 22 εκ. και λαδόκολλα. Κόψτε στο μέγεθος της βάσης της φόρμας ένα αντίστοιχο κύκλο από λαδόκολλα. Στη συνέχεια βουτυρώστε τον πάτο της φόρμας , ακουμπήστε πάνω του τη λαδόκολλα και βουτυρώστε και αυτήν από πάνω. Έτσι θα είστε σίγουροι ότι δεν θα κολλήσουν τα παντεσπάνια. Καλό είναι να χρησιμοποιήσετε αποσπώμενη φόρμα για να ξεφορμάρετε πιο εύκολα μετά το ψήσιμο.
Βάλτε το αλεύρι, το Baking Powder και το κακάο μέσα σε ένα κόσκινο και κοσκινίστε το μείγμα στο bowl του mixer.
Προσθέστε όλα τα υπόλοιπα υλικά στο μπολ
Χτυπάμε με το σύρμα σε υψηλή ταχύτητα για περίπου ένα λεπτό, μέχρι όλα τα υλικά να έχουν γίνει ένα ομοιογενές μείγμα. Για να δείτε αν είναι έτοιμο το μείγμα πάρτε μια κουταλιά σούπας απ’ το μείγμα και χτυπήστε το κουτάλι στο χείλος του bowl. Aν η ζύμη παντεσπάνι πέφτει μέσα εύκολα είναι έτοιμη. Αν είναι κάπως στέρεα, προσθέστε μια-δυο κουταλιές σούπας νερό τη φορά και αναμείξτε πάλι για λίγα δευτερόλεπτα, μέχρι η ζύμη να είναι πιο ρευστή.
Μοιράστε τη ζύμη του παντεσπάνι μέσα στις φόρμες και απλώστε τη καλά.
Βάλτε στο φούρνο και ψήνετε για 30 λεπτά. Δεν το πειράζετε από εκεί και πέρα και δεν ανοίγετε το φούρνο για κανένα λόγο, γι’ αυτή τη μισή ώρα.
Μετά από μισή ώρα, ανοίξτε το φούρνο και ελέγξτε αν το κέικ έχει γίνει, πιέζοντας με το δάχτυλό σας ελαφρά στην επιφάνεια. Αν επανέλθει μόλις αφαιρέσετε τη πίεση και οι άκρες του παντεσπάνι έχουν αρχίσει να αποκολλώνται από τη φόρμα, είναι έτοιμο. Αν όχι αφήστε το για λίγα λεπτά ακόμη.
Αφαιρείτε απ’ το φούρνο και ακουμπάτε τη φόρμα πάνω σε μια σχάρα για να κρυώσει σταδιακά.
Μετά από ένα λεπτό ανοίξτε το πλάγιο κλείστρο της φόρμας και αφαιρέστε το προσεκτικά. Αφαιρέστε από τον πάτο την λαδόκολλα και αφήστε να κρυώσει καλά σε μία σχάρα. Αν χρησιμοποιείτε ταψάκι προσπαθήστε να αφαιρέσετε αναποδογυρίζοντας την φόρμα πάνω σε μια σχάρα.
Προσθέτουμε στον κάδο του mixer το βούτυρο, τη ζάχαρη άχνη, το κακάο και 2 κ.σ από τη συνολική κρέμα γάλακτος και ανακατεύουμε με το φτερό σε χαμηλή ταχύτητα.
Στη συνέχεια προσθέτουμε σταδιακά όλη την κρέμα γάλακτος, το εκχύλισμα βανίλιας, δυναμώνουμε την ταχύτητα στον κάδο και χτυπάμε για 2 λεπτά μέχρι να πάρουμε μία ωραία και ομοιογενής κρέμα.Κόβουμε ένα φύλλο λαδόκολλα σε 3 λωρίδες και τις τοποθετούμε σε μία βάση τούρτας σε σχήμα τριγώνου. Έτσι κρατάμε καθαρή την βάση μας.
Παίρνουμε το ένα παντεσπάνι και κόβουμε με ένα κοφτερό μαχαίρι το πάνω μέρος του ώστε να είναι λείο και ίσιο.
Το τοποθετούμε πάνω από τις λαδόκολλες, με την επιφάνεια που κόψαμε να κοιτάει προς τα πάνω.
Ρίχνουμε το 1/3 από την κρέμα μας και απλώνουμε να πάει παντού.
Προσθέτουμε από πάνω το 2ο παντεσπάνι, σκεπάζουμε όλη την τούρτα με την υπόλοιπη κρέμα, δίνοντάς της σχήμα με μία σπάτουλα ή μαρίζ.
Αφαιρούμε τις λαδόκολλες.
Διακοσμούμε γύρω γύρω με πουράκια.
Από πάνω βάζουμε διάφορα σοκολατάκια πιέζοντας ελαφρά ώστε να μπουν ελάχιστα στην κρέμα.
Βάζουμε στο ψυγείο για 1 ώρα ώστε να σφίξει.
{{< /steps >}}