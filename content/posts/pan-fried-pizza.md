---
date: 2020-04-15
draft: false
image: https://i.imgur.com/IGx3lDv.jpg
title: "Pizza στο τηγάνι"
type: post
categories:
- "Ζύμες"
- "Συνταγές"
- "Μπύρες"
- "Lager"
- "Ένα σκεύος"
---

{{< intro >}}
Θυμάμαι έφτιαξα αυτή την συνταγή προς το τέλος του Erasmus μου όταν πλέον είχα βαρεθεί τα μακαρόνια, τις πατάτες τηγανιτές και τις σαλάτες. Δεν είχα φούρνο και γενικά ήταν μια περίοδος της ζωής μου που από την μία ήθελα να πειραματιστώ μαγειρικά από την άλλη όμως πραγματικά δεν είχα καθόλου όρεξη να πάω στο χασάπικο στους -10°C για να συνεννοηθώ με κάποιον που δυστυχώς δεν μιλούσε αγγλικά για το τι χρειάζομαι. Άρα η λύση ήταν να εξαντλώ πρώτα όλα τα υλικά μου και μετά να δοκιμάζω το πρόβλημα της συνεννόησης (όπου πλέον θα είχε γίνει θέμα ανάγκης). Έτσι με λίγο αλεύρι, λίγο νερό και baking powder αποφάσισα ότι θα κάνω πίτσα στο τηγάνι. Το έκανα, πέτυχε και να που σας το παρουσιάζω. Βέβαια σε μία νεότερη version, όπου το θέμα «μπύρα» μπήκε στην ζωή μου πολύ δυναμικά αποφάσισα να σας την παρουσιάσω μαζί με μία εξαιρετική μπύρα για αυτή την συνταγή. Μια Stella Artois!

Μιλάμε για μία ξανθιά lager μπύρα από το Βέλγιο με 5% αλκοόλ. Ελαφριά γεύση με ήπια πικράδα που σίγουρα ταιριάζει με μία πίτσα. Τα αρώματα της θυμίζουν κάτι από σταφύλι, ροδάκινο και ίσως κίτρο. Η ιστορία της έχει ως εξής… Στο Leuven του Βελγίου λειτουργούσε μια ζυθοποιία με το όνομα De Horen από το 1366. Αν προσέξετε κιόλας την ετικέτα της αναφέρεται η χρονολογία. Το 1708 ο Sebastian Artois πήρε τη ζυθοποιία, την δούλεψε για λίγο και το 1717 της έδωσε το όνομα του. Η Stella Artois που γνωρίζουμε σήμερα ξεκίνησε να παράγεται το 1926 ως μπύρα εποχιακή για τα Χριστούγεννα. Η επιτυχία της ήταν τόσο μεγάλη που συνέχισε να παράγεται καθ’όλη τη διάρκεια του χρόνου. Εξ’ου και το Stella που σημαίνει αστέρι και μάλλον όταν δημιουργήθηκε μιλούσε για το αστέρι των Χριστουγέννων. Έτσι κάπως έφτασε στο σήμερα να πωλείται σε 60 χώρες και να είναι μία από τις γνωστότερες (αν όχι η πιο γνωστή) βέλγικη μπύρα. Βέβαια λόγο της πολύ ελαφριάς πικράδας πιστεύω ότι θα πηγαίνει και με μία κλασσική φασολάδα, με άγρια χόρτα και σπανάκι και γενικά γεύσεις λίγο έντονες κι ελαφρά πικρές. Επιπλέον θεωρώ ότι θα ταιριάζει με ριζότο και νιόκι που θέλουν δίπλα τους μπύρες όχι πολύ έντονες. Ό,τι διαφορετικό δοκιμάσετε στείλτε μου τις εντυπώσεις σας.
{{< /intro >}}

![Pizza στο τηγάνι](https://i.imgur.com/rDQHp0r.jpg "Pizza στο τηγάνι")

{{< alternatives >}}
Γυρνώντας πάλι πίσω στην συνταγή δεν έχω να σας προτείνω κάτι συγκεκριμένο. Το μόνο που μπορώ να σας πω είναι να αφήσετε την φαντασία σας και να βάλετε πραγματικά ό,τι σας αρέσει. ΚΑΛΗ ΣΑΣ ΟΡΕΞΗ!
{{< /alternatives >}}

{{< recipestats 
    duration="20 λεπτά"
    portions="2"
>}}

{{< ingredients >}} 
100mL. νερό
6 κ. σούπας ελαιόλαδο
180γρ. αλεύρι για όλες τις χρήσεις
1/2 κ. γλυκού baking powder
3 σκελίδες σκόρδο, ολόκληρες αλλά λίγο σπασμένες
250γρ. ντοματοχυμός
αλάτι
πιπέρι
1 κ. γλυκού αποξηραμένος βασιλικό
100γρ. γραβιέρα τριμμένη
125γρ. φρέσκα μανιτάρια, κομμένα σε φέτες
1 πρέζα αποξηραμένο θυμάρι
1 κρεμμύδι, κομμένο σε λεπτές φέτες
4 φέτες bacon
{{< /ingredients >}}

{{< steps >}}
Σε ένα bowl ανακατεύουμε 80mL νερό, 2 κ. σούπας ελαιόλαδο, το αλεύρι και το baking powder με ένα κουτάλι μέχρι να ομογενοποιηθεί το μείγμα.
Όταν αρχίσει να σφίγγει και να μην δουλεύεται εύκολα με το κουτάλι ζυμώνουμε με τα χέρια για 1-2 λεπτά μέχρι να γίνει μια λεία ζύμη.
Μόλις είναι έτοιμη τυλίγουμε με μεμβράνη και αφήνουμε στην άκρη.
Αρχίζουμε να ετοιμάζουμε τα υλικά που θα βάλουμε πάνω από την pizza. Βάζουμε ένα κρύο αντικολλητικό τηγάνι σε δυνατή φωτιά και προσθέτουμε το bacon όσο το τηγάνι είναι κρύο ακόμα για να γίνει τραγανό.
Μόλις είναι έτοιμο αφαιρούμε το bacon σε ένα πιάτο με απορροφητικό χαρτί και καθαρίζουμε ελαφρά το τηγάνι.
Χαμηλώνουμε την φωτιά σε μέτρια- δυνατή και προσθέτουμε στο ίδιο τηγάνι τα μανιτάρια μαζί με λίγο αλάτι, πιπέρι, μια πρέζα αποξηραμένο θυμάρι και μαγειρεύουμε μέχρι να πάρουν ωραίο χρώμα αλλά να μην παραψηθούν. Μόλις είναι έτοιμα τα αφαιρούμε από το τηγάνι.
Ρίχνουμε 1 κ. σούπας ελαιόλαδο μαζί με το κρεμμύδι, αλάτι, πιπέρι και μαγειρεύουμε μέχρι να καραμελώσει.
Καθαρίζουμε το τηγάνι και το ξαναβάζουμε στην φωτιά την οποία έχουμε χαμηλώσει σε μέτρια-χαμηλή. Προσθέτουμε 2 κ. σούπας ελαιόλαδο και το σκόρδο ώστε να αρωματίσουμε το λάδι μας.
Μόλις το λάδι πάρει άρωμα, περίπου 4-5 λεπτά αφαιρούμε το σκόρδο και προσθέτουμε το ντοματοχυμό, το βασιλικό, τα 20ml νερό και αλατοπιπερώνουμε. Προσέχουμε γιατί δεν πρέπει να καεί το σκόρδο διότι θα αφήσει μία άσχημη, πικρή γεύση.
Μόλις δέσει η σάλτσα ντομάτας την αφαιρούμε από το τηγάνι.
Κόβουμε το ζυμάρι μας στα δύο.
Χωρίς πλάστη, με τη βοήθεια των χεριών μας φτιάχνουμε το κάθε κομμάτι ζύμης σε ένα στρογγυλό σχήμα όσο είναι η διάμετρος του τηγανιού μας.
Βάζουμε ένα τηγάνι σε μέτρια φωτιά και προσθέτουμε το υπόλοιπο ελαιόλαδο φροντίζοντας να πάει σε όλο το τηγάνι.
Μόλις κάψει λίγο, προσθέτουμε το ζυμάρι μας και ψήνουμε για 4-5 λεπτά μέχρι να πάρει ωραίο χρώμα.
Γυρίζουμε την πίτσα να ψηθεί και από την άλλη πλευρά χαμηλώνοντας την φωτιά σε χαμηλή.
Προσθέτουμε την σάλτσα ντομάτας, το τυρί και όλα τα toppings που έχουμε ετοιμάσει.
Σκεπάζουμε το τηγάνι μας μέχρι να λιώσει το τυρί.
Μόλις λιώσει, ξεσκεπάζουμε και γυρνάμε την φωτιά σε μέτρια ώστε να ψηθεί η πίτσα μας.
Επαναλαμβάνουμε και την επόμενη πίτσα.
Μόλις είναι έτοιμη κόβουμε σε 4 κομμάτια και σερβίρουμε.
{{< /steps >}}