---
date: 2020-09-12
draft: false
image: https://i.imgur.com/PufM60M.jpg
title: "Μπεκρής μεζές με μανιτάρια"
type: post
categories:
- "Κρέας"
- "Συνταγές"
- "Ένα σκεύος"
---

{{< intro >}}
Είχαμε βγει πριν αρκετό καιρό με μία παρέα σε ένα μεζεδοπωλείο στην Πλάκα για κρασάκια όταν συζητώντας με έναν φίλο περί φαγητού μου μιλούσε επί ώρες για έναν εκπληκτικό μπεκρή μεζέ που είχε δοκιμάσει πρόσφατα. Εγώ δεν είχα φτιάξει ποτέ μπεκρή μεζέ και έτσι το είδα σαν ευκαιρία. Εξάλλου μιλάμε για κάτι το πεντανόστιμο. 

Την πρώτη φορά που τον δοκίμασα χρησιμοποίησα χοιρινό λαιμό. Ήταν κλασσική επιλογή και αν σοτάρεις καλά το κρέας ώστε να "στεγνώσει" από τα πολλά λίπη και καραμελώσει καλά το αποτέλεσμα είναι φοβερό. Την δεύτερη φορά το δοκίμασα με χοιρινή πανσέτα και πραγματικά ήταν το κάτι άλλο οπότε και εγώ θα σας δώσω την συνταγή με πανσέτα και όχι λαιμό.
{{< /intro >}}

{{< alternatives >}} Εντάξει είναι προφανές ότι θα μπορούσατε να διαλέξετε μοσχάρι αντί για χοιρινό αλλά σε καμιά περίπτωση δεν θα είχε την ίδια γεύση το φαγητό σας. Επίσης είναι προφανές ότι μπορείτε να δοκιμάσετε την συνταγή με χοιρινό λαιμό αντί για πανσέτα αλλά η πανσέτα καραμελώνει ωραιότερα, γίνεται γρηγορότερα και επειδή είναι κομμάτι με αρκετό λίπος το γεγονός ότι είναι πιο λεπτοκομμένο βοηθάει πολύ. Επιπλέον, θα μπορούσατε να χρησιμοποιήσετε λίγη μουστάρδα μαζί με το αλατοπίπερο, το θυμάρι και την ρίγανη ώστε να "μαρινάρετε" το κρέας. Τέλος, προκειμένου να γίνει λίγο πιο υγιεινό αντικατέστησα ένα μέρος του χοιρινού με μανιτάρια. Εννοείται ότι μπορείτε να κάνετε την συνταγή με ολόκληρη την δόση να είναι κρέας! ΚΑΛΗ ΣΑΣ ΟΡΕΞΗ!
{{< /alternatives >}}

{{< recipestats 
    duration="45 λεπτά"
    portions="6"
>}}

{{< ingredients >}} 
1/2 κιλό χοιρινή πανσέτα, κομμένη σε μεγάλες μπουκιές 
1/2 κιλό λευκά μανιτάρια, κομμένα σε φέτες
3 κ. σούπας ελαιόλαδο
αλάτι
μαύρο πιπέρι
1 πρέζα αποξηραμένη ρίγανη 
1 πρέζα αποξηραμένο θυμάρι
2 πράσινες πιπεριές, κομμένες σε λωρίδες 
1 μεγάλο κρεμμύδι, χοντροκομμένο 
3 σκελίδες σκόρδο, ψιλοκομμένες 
200mL λευκό ξηρό κρασί 
1/2 κιλό ώριμες ντομάτες
{{< /ingredients >}}

{{< steps >}}
Αλατοπιπερώνουμε καλά την πανσέτα και ρίχνουμε θυμάρι και ρίγανη σε όλα τα κομμάτια.
Σε μία φαρδιά και ρηχή κατσαρόλα ή σε ένα μεγάλο τηγάνι ζεσταίνουμε σε μέτρια προς δυνατή φωτιά το ελαιόλαδο.
Ρίχνουμε το κρέας και του δίνουμε ωραίο χρώμα και από τις δύο πλευρές. Προσπαθούμε να μην το γυρνάμε συνέχεια ώστε να καραμελώσει ομοιόμορφα και να μην βγάλει τα υγρά του. Επίσης δεν παραφορτώνουμε την κατσαρόλα γιατί τότε θα πέσει η θερμοκρασία και το κρέας μας θα αρχίσει να βράζει αντί να ψήνεται. Αυτό το βήμα θα πάρει εώς και 10-15 λεπτά.
Μόλις είναι έτοιμο, το αφαιρούμε από την κατσαρόλα. 
Χωρίς να βγάλουμε την κατσαρόλα από την φωτιά ρίχνουμε το κρεμμύδι, τις πιπεριές, τα μανιτάρια και το σκόρσο. Αλατοπιπερώνουμε και σωτάρουμε μέχρι να μαλακώσουν και να πάρουν ένα ελαφρύ χρώμα.
Σβήνουμε με το λευκό κρασί και περιμένουμε μέχρι να εξατμιστεί όλο το αλκοόλ.
Στον πολυκόφτη χτυπάμε τις ντομάτες μέχρι να γίνουν χυμός.
Ρίχνουμε τον χυμό ντομάτας στην κατσαρόλα. Αν οι ντομάτες μας δεν είναι πολύ ώριμες προσθέτουμε λίγη ζάχαρη.
Αλατοπιπερώνουμε καλά και δυναμώνουμε την φωτιά. Αφήνουμε να βράσει και να δέσει η σάλτσα μας με το καπάκι της κατσαρόλας να είναι ανοιχτό.
Τα τελευταία 5 λεπτά ρίχνουμε και το κρέας μας ώστε να αναμειχθούν οι γεύσεις.
Σερβίρουμε με ρύζί.
{{< /steps >}}