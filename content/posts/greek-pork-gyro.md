---
date: 2020-04-18
draft: false
image: https://i.imgur.com/WiSYOqy.jpg
title: "Γύρος χοιρινός στο τηγάνι"
type: post
categories:
- "Κρέας"
- "Ένα σκεύος"
- "Συνταγές"
- "Μπύρες"
- "Radler"
---

{{< intro >}}
Νομίζω ότι όποιον Έλληνα του εξωτερικού και να ρωτήσεις σίγουρα θα σου πει ότι αυτό που έχει πεθυμήσει είναι ένα σουβλάκι με γύρο! Παίζει να μην έχει καν σημασία αν θα είναι κοτόπουλο ή χοιρινό απλά να είναι αυθεντικός, γνήσιος, ελληνικός γύρος! Έτσι, επειδή έχω και εγώ γνωστούς και φίλους στο εξωτερικό, όπως σχεδόν όλοι μας, σκέφτηκα να δοκιμάσω να φτιάξω τον δικό μου γρήγορο γύρο ως μια προσπάθεια παρηγοριάς. Ήδη στο site θα μπορέσετε να βρείτε έναν πιο light γύρο χοιρινό, ο οποίος είναι πραγματικά καταπληκτικός αλλά απαιτεί περισσότερη ώρα μαγειρέματος.

Βέβαια, πέρα από το ότι λατρεύω πραγματικά πολύ αυτή την συνταγή, είμαι πολύ χαρούμενος γιατί θα προτείνω μία μπύρα που νομίζω δεν το περίμενε κανείς. Δεν μιλάω για Weiss (που θα πήγαινε εξαιρετικά εδώ), ούτε για κάποια lager αλλά για μία Radler! Ναι, ναι σωστά ακούσατε μία Radler! Βασικά την κλασσικότερη που κυκλοφορεί στην Ελλάδα, την Amstel Radler. Καταρχάς να ξεκαθαρίσουμε ότι και αυτές είναι μπύρες. Radler στα γερμανικά σημαίνει ποδηλάτης και δημιουργήθηκαν αρχικά για να δροσίζουν, προφανώς, τους ποδηλάτες όταν έκαναν πολύ μεγάλες διαδρομές. Η λογική είναι ότι πρόκειται για 50/50 μπύρας και χυμού λεμονιού. Άρα όπως μπορείτε εύκολα να καταλάβετε πρόκειται για άκρως δροσιστικές μπύρες με αναζωογονητικό χαρακτήρα. Αυτό ακριβώς είναι και η Amstel Radler. Ξανθιά, θολή μπύρα λογικά λόγω της ανάμειξης με τον χυμό λεμονιού και με αφρό που κρατάει ελάχιστα σίγουρα αποτελεί κάτι διαφορετικό! Η γεύση της είναι υπόγλυκη, φρουτένια με ένα ελαφρά πικρό τελείωμα χωρίς όμως να νιώθεις καθόλου την μαγιά όπως σε πολλές άλλες μπύρες. Όλα αυτά τα χαρακτηριστικά πιστεύω ότι είναι λίγο ή πολύ αναμενόμενα λόγω του χαμηλού αλκοόλ της, μόλις 2% και της ανάμειξης με την λεμονάδα. Για αυτό και πιστεύω ότι θα ταιριάζει με πιάτα που θέλουν λεμόνι ή με φαγητά που έχουν γλυκόξινες σάλτσες. Βέβαια θα συνόδευε άψογα και μια ελαφριά σαλάτα ή ένα brunch. Περιμένω να μου πείτε εσείς με την θα την δοκιμάζατε μέχρι να ανεβάσω τις επόμενες ιδέες μου για αυτή την μπύρα.
{{< /intro >}}

![Γύρος χοιρινός στο τηγάνι](https://i.imgur.com/PWuWXBz.jpg "Γύρος χοιρινός στο τηγάνι")

{{< alternatives >}}
Για να ξαναγυρίσουμε όμως στο φαγητό μας σας προτείνω να μην το παρακάνετε με την ζάχαρη, 2 κ. σούπας παραείναι αρκετές και σίγουρα δεν χρειάζεται παραπάνω. Επίσης μην φοβηθείτε να βάλετε ρίγανη και πάπρικα αλλά και αλάτι. Καλό θα ήταν να δοκιμάσετε πρώτα την μαρινάδα σας πριν την αλείψετε στο κρέας ώστε να έχετε το αποτέλεσμα που εσείς θέλετε. Όπως μπορείτε να φανταστείτε γενικά σε μια μαρινάδα για χοιρινό μπορείτε να χρησιμοποιήσετε σχεδόν όποιο άλλο μπαχαρικό θέλετε. Για παράδειγμα ο μάραθος ή το θυμάρι πάνε εκπληκτικά με αυτό το κρέας. Εννοείται βέβαια πως όσο περισσότερο αφήσουμε το μαριναρισμένο κρέας στο ψυγείο τόσο πιο νόστιμο θα γίνει. Μπορούμε να το αφήσουμε μέχρι και 1 μέρα αλλά το ελάχιστο είναι 2 ώρες. ΚΑΛΗ ΣΑΣ ΑΠΟΛΑΥΣΗ.
{{< /alternatives >}}

![Γύρος χοιρινός στο τηγάνι](https://i.imgur.com/6a7u3JC.jpg "Γύρος χοιρινός στο τηγάνι")

{{< recipestats 
    duration="3 ώρες"
    portions="6"
>}}

{{< ingredients >}} 
1 κιλό χοιρινός λαιμός, χωρίς κόκκαλο
2 κ. σούπας καστανή ζάχαρη
3 κ. σούπας αποξηραμένη ρίγανη
2 κ. σούπας καπνιστή πάπρικα
2/3 κ. γλυκού κόλιανδρο τριμμένο
1/2 κ. γλυκού κόκκινο πιπέρι ή 2 πρέζες μπούκοβο
αλάτι
μαύρο πιπέρι
3 κ. σούπας ελαιόλαδο + λίγο για το μαγείρεμα
χυμό από 1 μεγάλο λεμόνι
{{< /ingredients >}}

{{< steps >}}
Σε ένα μεγάλο bowl αναμειγνύουμε την ζάχαρη, την ρίγανη, την πάπρικα, τον κόλιανδρο, το κόκκινο πιπέρι, το αλάτι, το μαύρο πιπέρι και το ελαιόλαδο μέχρι να ομογενοποιηθούν. Δοκιμάζουμε και προσθέτουμε ότι θεωρούμε πως λείπει ανάλογα τις προτιμήσεις μας.
Ρίχνουμε στο ίδιο bowl το κρέας και ανακατεύουμε καλά μέχρι η μαρινάδα να πάει παντού.
Σκεπάζουμε με μεμβράνη και αφήνουμε στο ψυγείο για τουλάχιστον 2 ώρες ώστε να δώσουμε χρόνο στην μαρινάδα να δώσει γεύση στο κρέας.
Όταν θέλουμε να το μαγειρέψουμε βγάζουμε από το ψυγείο και το κόβουμε σε λεπτές, σχετικά κοντές λωρίδες. Βοηθάει στο κόψιμο το κρέας να είναι κρύο οπότε όσο δουλεύεται με το ένα κομμάτια καλό είναι να αφήσετε τα υπόλοιπα στο ψυγείο.
Ζεσταίνουμε πολύ καλά σε δυνατή φωτιά ένα αντικολλητικό τηγάνι. Θέλουμε να κάψει πολύ καλά ώστε να μοιάζει με grill.
Μόλις κάψει προσθέτουμε ελάχιστο ελαιόλαδο και προσθέτουμε το κρέας σε δόσεις.
Δεν ανακατεύουμε συνέχεια και δεν παραφορτώνουμε το τηγάνι γιατί θα ρίξουμε την θερμοκρασία του, το κρέας θα βγάλει τα υγρά του και θα αρχίσει να βράζει αντί να ψήνεται.
Ψήνουμε για 1-2 λεπτά κάθε πλευρά μέχρι να πάρει χρώμα. Επειδή έχουμε κόψει σε λεπτές λωρίδες θα έχει προλάβει να ψηθεί μέσα. Αν θέλουμε μεγαλύτερα κομμάτια κατεβάζουμε λίγο την ένταση της φωτιάς και ψήνουμε περισσότερη ώρα.
Πριν βγάλουμε την κάθε δόση από το τηγάνι σβήνουμε με λίγο από τον χυμό του λεμονιού.
Πριν βάλουμε την επόμενη δόση καθαρίζουμε προσεκτικά με λίγο απορροφητικό χαρτί το τηγάνι από τα υπολείμματα που άφησε η προηγούμενη.
Συνοδεύουμε με πίτες για σουβλάκια, πατάτες τηγανητές, τζατζίκι, ντομάτα και κρεμμύδι κομμένα σε φέτες.
{{< /steps >}}